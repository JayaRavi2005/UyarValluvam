உ

## குறள் எண் 
நாடு – குறள் - ௦௭௩௯ - 0739

## குறள் 
**நாடென்ப நாடா வளத்தன நாடல்ல**  
**நாட வளந்தரு நாடு.**

## கொண்டு கூட்டும் முறை
**நாடா வளத்தன நாடு என்ப**  
**நாடவளம் தரும் நாடு நாடு அல்ல** 

## குறள் சாரம் 
தேடி வருந்தாமல் தானே அடையும் செல்வம் உடையது நாடு.  

## பரிமேலழகர் உரை

**நாடா வளத்தன நாடு என்ப** - தங்கண் வாழ்வார் தேடி வருந்தாமல் அவர்பால் தானே அடையும் செல்வத்தை உடையவற்றை நூலோர் நாடு என்று சொல்வர்;

**நாடவளம் தரும் நாடு நாடு அல்ல** - ஆதலால் தேடி வருந்தச் செல்வம் அடைவிக்கும் நாடுகள் நாடாகா. 

## பரிமேலழகர் உரைகுறிப்பு   

(நாடுதல், இரு வழியும் வருத்தத்தின்மேல் நின்றது.  'பொருள் செய்வார்க்கும் அஃது இடம்' (சிந்.நாம.48) என்றார் பிறரும்.  நூலோர் விதிபற்றி எதிர்மறை முகத்தான் குற்றம் கூறியவாறு.  இவ்வாறன்றி, 'என்ப' என்பதனைப் பின்னும் கூட்டி இருபொருள்பட உரைப்பின், அனுவாதமாம்.)

## பொருட்குறிப்பு 


## இலக்கணக்குறிப்பு  
நாடுதல், இரு வழியும் வருத்தத்தின்மேல் நின்றது.  'பொருள் செய்வார்க்கும் அஃது இடம்' (சிந்.நாம.48) என்றார் பிறரும்.  நூலோர் விதிபற்றி எதிர்மறை முகத்தான் குற்றம் கூறியவாறு.  இவ்வாறன்றி, 'என்ப' என்பதனைப் பின்னும் கூட்டி இருபொருள்பட உரைப்பின், அனுவாதமாம்.

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்


## இலக்கணக்குறிப்பு விளக்கம்
>   **சீவக சிந்தாமணி - நாமகள் இலம்பகம் 48**
>   
>   நற்றவஞ்செய் வார்க்கிடந் தவஞ்செய்வார்க்கு மஃதிட  
>   நற்பொருள்செய் வார்க்கிடம் பொருள்செய்வார்க்கு மஃதிடம்  
>   வெற்றவின்பம் விழைவிப்பான் விண்ணுவந்து வீழ்ந்தென  
>   மற்றநாடு வட்டமாக வைகுமற்ற நாடரோ.    
>   
>   அந்நாடு **வெற்ற இன்பம் விழைவிப்பான் விண் உவந்து வீழ்ந்தது என** - அவ் ஏமாங்கத நாடு வெற்றியையுடைய தனதின்பத்தை உலகை விரும்பப் பண்ணுதற்கு வான்நாடு மகிழ்ந்து வீழ்ந்தது என்னும்படி; **மற்ற நாடு வட்டம் ஆக வைகும்** - தன்னை யொழிந்த நாடுகள் தனக்கு எல்லையாக நிலைபெறும்; **அது நல்தவம் செய்வார்க்கு இடம்** - அது வீடு பெற நல்ல தவம் புரிவார்க்கும் இடம்; **தவம் செய்வார்க்கும் இடம்** - மறுமை நினைந்து இல்லறம் நடத்துவார்க்கும் இடம்; **நற்பொருள் செய்வார்க்கும் இடம்** - நல்ல பொருளைத் தருங் கல்வியைப் பயில்வார்க்கும் இடம்; **அது பொருள் செய்வார்க்கும் இடம்** - அதுவே நிலையில்லாத பொருளைத் தேடுவார்க்கும் இடம். 
>      
>    (வி - ம்.) உம்மை இரண்டும் [தவஞ் செய்வார்க்கும் பொருள் செய்வார்க்கும் என்பவற்றிலுள்ளவை] இழிவு சிறப்பு. வெற்றம் - வெற்றி. வீழ்ந்ததென : விகாரம்.
   'ஊருரைக்க நின்ற' (சீவக. 64) என்ற கவி முதலாக முடித்த வினைகளைச் சேர்த்து, அவற்றையுடைய நாடு விண் வீழ்ந்தென வைகும்; அஃது இவை செய்வார்க்கிடம் என்க.
   விழைவிப்பான் : எதிர்கால வினையெச்சம். துறவியாகையால் வீடு பெறுந் தவத்தை 'நற்றவம்' என்றார். 'அறம் எனப்பட்டதே இல்வாழ்க்கை அஃதும் - பிறன்பழிப்ப தில்லாயின் நன்று' என்று திருவள்ளுவர் உரைப்பது காண்க.
>
> நற்றவம் என்றும் தவம் என்றும் அடையடுத்தும் அடாதும் வந்த சொற்களுக்கு முன்னையது வீடுபெறுதற்குரியது என்றும், பின்னையது இல்லறம் என்றும், நற்பொருள் பொருள் என்று வருவனவற்றில் முன்னது கல்வி என்றும், பின்னது நென்மணி முதலிய பொருள் என்றும் நுண்ணிதின் உரை வகுக்கும் நச்சினார்க்கினியர் உரைநயம் உணர்ந்தின்புறற்பாற்று.
> http://www.tamilvu.org/slet/l3100/l3100pd1.jsp?bookid=52&auth_pub_id=56&pno=49  
## ஆங்கில கருத்தாக்கம் 


