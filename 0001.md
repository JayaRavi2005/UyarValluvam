## தொடர் அமைப்பு

எழுத்தெல்லாம் அகர முதல, உலகு ஆதிபகவன் முதற்று

## பரிமேலழகர் உரை

**எழுத்தெல்லாம் அகர முதல** - எழுத்துக்களெல்லாம் அகரமாகிய முதலையுடையன.
**உலகு ஆதிபகவன் முதற்று**  - அதுபோல உலகம் ஆதிபகவனாகிய முதலையுடைத்து என்றவாறு

## உரைக்குறிப்பு

{ இலக்கணம் - இது தலைமை பற்றி வந்த எடுத்துக்காட்டு உவமை }
அகரத்திற்குத்தலைமை விகாரத்தானன்றி நாதமாத்திரையாகிய இயல்பாற்பிறத்தலானும், 
ஆதிபகவற்குத்தலைமை செயற்கையுணர்வானன்றி இயற்கையுணர்வான் முற்றுமுணர்தலானுங் கொள்க.
தமிழ்எழுத்திற்கேயன்றி வடவெழுத்திற்கும் முதலாதல் நோக்கி,எழுத்தெல்லாமென்றார்.

{ இலக்கணம் - ஆதிபகவன் என்னுமிருபெயரொட்டுப் பண்புத்தொகை வடநூன்முடிபு. உலகென்றது ஈண்டுவுயிர்கண்மேனின்றது. }
காணப்பட்ட உலகத்தாற் காணப்படாத கடவுட்கு உண்மை கூறவேண்டுதலின்,ஆதிபகவன் முதற்றேயென உலகின்மேல்வைத்துக் கூறினார்.
கூறினாரேனும், உலகிற்கு முதல் ஆதிபகவனென்பது கருத்தாகக் கொள்க.

{ இலக்கணம் - ஏகாரம் - (முதற்றே) தேற்றத்தின்கண் வந்தது. }
இப்பாட்டான் முதற்கடவுளதுண்மை கூறப்பட்டது.


## பிரித்து வாசிக்கும் உரை
**எழுத்து எல்லாம் அகரம் முதல** - 
எழுத்துக்கள் எல்லாம் அகரம் ஆகிய முதலை உடையன.
**உலகு ஆதிபகவன் முதற்று**  - 
அதுபோல உலகம் ஆதிபகவன் ஆகிய முதலை உடைத்து.

## பிரித்து வாசிக்கும் உரைக்குறிப்பு

( இலக்கணம் - இது தலைமை பற்றி வந்த எடுத்துக்காட்டு உவமை. )
அகரத்திற்குத்தலைமை  விகாரத்தான்அன்றி நாதமாத்திரை ஆகிய இயல்பாற் பிறத்தலானும், 
ஆதிபகவற்குத் தலைமை செயற்கையுணர்வான்அன்றி இயற்கையுணர்வான் முற்றும் உணர்தலானும் கொள்க.
தமிழ்எழுத்திற்கே அன்றி வடஎழுத்திற்கும் முதலாதல் நோக்கி, எழுத்தெல்லாம் என்றார்.

( இலக்கணம் - **ஆதிபகவன்** என்னும் இரு பெயரொட்டுப் பண்புத்தொகை வடநூல் முடிபு. **உலகு** என்றது ஈண்டு உயிர்கள் மேல் நின்றது. )
காணப்பட்ட உலகத்தால் காணப்படாத கடவுட்கு உண்மைகூற வேண்டுதலின், **ஆதிபகவன் முதற்றே** என உலகின்மேல் வைத்துக் கூறினார்.
கூறினாரேனும், உலகிற்குமுதல் ஆதிபகவன் என்பது கருத்தாகக் கொள்க.

( இலக்கணம் - **ஏகாரம்** - (முதற்றே) தேற்றத்தின்கண் வந்தது. )
இப்பாட்டான் முதற்கடவுளது உண்மை கூறப்பட்டது.

**ஏகார இடைச்சொல்**
ஏகார இடைச்சொல் பிரிநிலை, வினா, எண், ஈற்றசை, தேற்றம் எனும் பொருள்களை உணர்த்தி நிற்கும். இச்சொல் அசைநிலையாகவும் இசைநிறைக்கவும் வருவதுண்டு.
எடுத்துக்காட்டு 
1. பிரிநிலை ( இவனே வெற்றி பெற்றான் ) - இதில் ஏ என்பது பலருள் ஒருவனைப் பிரித்துச் சுட்டுகிறது. ஆகவே பிரிநிலை.
2. வினா ( நீயே சொன்னாய்? ) -  இதில் நீயே என்பது நீயோ என்னும் வினாப் பொருள் உணர்த்துகிறது. 
3. எண் ( அறமே பொருளே இன்பமே வீடே எனப் பொருள் நான்கு )  - இதில் அறமும் பொருளும் இன்பமும் வீடும் என எண்ணிச் சொல்வதால் ஏ எண்ணுப் பொருள் உணர்த்துகிறது..
4. தேற்றம் ( செய்யவே செய்தான்.)  - இதில் ஏ தேற்றப் (உறுதிப்) படுத்துகின்றமையால் தேற்றம் (நிச்சயம்).
5. இசை நிறை  ( ஏயே இவளொருத்தி பேடி!) - இதில் வரும் ஏ, ஏ என்பன வேறு பொருள் இல்லாமல் இசையை மட்டும் நிறைத்து நிற்கின்றன.
6. ஈற்றசை (எழுத்து அது முதல் சார்பென விரு வகைத்தே (நன்னூல், நூற்பா-58) ) -  இதில் ஏ ஈற்று அசையாக நிற்கிறது. அதாவது வேறுபொருள் இல்லாமல் வெறும் அசையாக நிற்கிறது.


## Grammer Info

## Additional Info


 

## இலங்கை ஜெயராஜ் ஐயா - வகுப்பு
 
