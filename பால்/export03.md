


## அதிகாரம் எண்

அருளுடைமை - பாயிரம் -025

## உரை

அஃதாவது _( அருளுடைமையாவது ),_  

தொடர்பு பற்றாது  
இயல்பாக  
எல்லா உயிர்கள் மேலுஞ் செல்வதாகிய கருணை.  

இல்லறத்திற்கு அன்புடைமை போல  
இது  
துறவறத்திற்குச் சிறந்தமையின் முன் கூறப்பட்டது.  




## குறள் எண் 

அருளுடைமை - குறள் - 0241  

## குறள் 

**அருட்செல்வம் செல்வத்துள் செல்வம் பொருட்செல்வம்  
பூரியார் கண்ணும் உள.**

## கொண்டு கூட்டும் முறை

**செல்வத்துள் செல்வம் அருட்செல்வம், பொருட் செல்வம் பூரியார்கண்ணும் உள**

## குறள் சாரம் 
  
**அருளினது சிறப்பு**  
உயர்ந்தார் கண்ணே மட்டும் உள்ள,  
உயிர்களை ஓம்பி அவ்வறத்தான் மேம்படும் செல்வமே உண்மையான செல்வம்.  

## பரிமேலழகர் உரை

**செல்வத்துள் செல்வம் அருட்செல்வம்** -  
செல்வங்கள் பலவற்றுள்ளும் ஆராய்ந்தெடுக்கப்பட்ட செல்வமாவது  
அருளான் வரும்செல்வம்,  

**பொருட் செல்வம் பூரியார்கண்ணும் உள** -  
அஃது ஒழிந்த பொருளான் வரும் செல்வங்கள்  
இழிந்தார்கண்ணும் உளவாம் ஆகலான்.

## பரிமேலழகர் உரைகுறிப்பு   

அருளான் வரும் செல்வமாவது, உயிர்களை ஓம்பி அவ்வறத்தான் மேம்படுதல்.  
உயர்ந்தார்கண்ணேயல்லது இல்லாத அருட்செல்வமே சிறப்புடைய செல்வம், ஏனை நீசர்கண்ணும் உளவாம் பொருட்செல்வங்கள் சிறப்பு இல என்பதாம்.  

## பொருட்க்குறிப்பு 

**அருளான் வரும் செல்வமாவது**, உயிர்களை ஓம்பி அவ்வறத்தான் மேம்படுதல்.  

உயர்ந்தார்கண்ணேயல்லது இல்லாத **அருட்செல்வமே** சிறப்புடைய செல்வம்,  
ஏனை நீசர்கண்ணும் உளவாம் **பொருட்செல்வங்கள்** சிறப்பு இல என்பதாம்.  

## இலக்கணக்குறிப்பு  




## குறள் எண் 

அருளுடைமை - குறள் - 0242  

## குறள் 

**நல்லாற்றான் நாடி அருளாள்க பல்லாற்றால்  
தேரினும் அஃதே துணை.**

## கொண்டு கூட்டும் முறை

**நல்ஆற்றான் நாடி அருள் ஆள்க, பல்ஆற்றான் தேரினும் துணை அஃதே** 

## குறள் சாரம்   

**அருளினது சிறப்பு**   
நமக்குத் துணையாம் அறம் யாது என்றால்,  
எல்லா சமயங்கள் கூறும் பிரமாணங்களை ஆராய்ந்தாலும் துணையாவது அவ்வருளே, பிறிது இல்லை.  

## பரிமேலழகர் உரை

**நல்ஆற்றான் நாடி அருள் ஆள்க** -  
* அளவைகளானும்  
* பொருந்துமாற்றானும் நன்றானநெறியிலே நின்று,  
 நமக்குத் துணையாம் அறம் யாது? என்று ஆராய்ந்து,  
 அருளுடையராக,  
 
 **பல்ஆற்றான் தேரினும் துணை அஃதே** -  
 ஒன்றையொன்று ஒவ்வாத சமய நெறிகள் எல்லாவற்றானும் ஆராய்ந்தாலும்  
 துணையாவது அவ்வருளே, பிறிது இல்லை.

## பரிமேலழகர் உரைகுறிப்பு   

அளவைகளாவன பொறிகளான் காணும் காட்சியும், குறிகளான் உய்த்துணரும் அனுமானமும், கருத்தா மொழி ஆகிய ஆகமமும் என மூன்று.  
ஒப்புப்பற்றி உணரும் உவமையும், இங்ஙனம் அன்றாயின் இது கூடாது என்று உணரும் அருத்தாபத்தியும், உண்மைக்கு மாறாயஇன்மையும் என இவற்றைக் கூட்டி, ஆறு என்பாரும் உளர்.  
இவையும் ஒரு ஆற்றான் அவற்றுள்ளே அடங்குதலின் மூன்று என்றலே கருத்து.  
பொருந்துமாறாவது, இது கூடும் , இது கூடாது எனத் தன் கண்ணே தோன்றுவது. இதனை வடநூலார் உத்தி என்ப.  
ஆற்றான் என்பது வேற்றுமை மயக்கம்.  
ஒன்றை ஒன்று ஒவ்வாமையாவது மத வேறுபாட்டான் அளவைகளும் பொருள்களும் தம்முள் மாறுகோடல், அன்னவாயினும், அருள் துணை என்றற்கண் ஒக்கும் என்பதாம்.  
உயிரை விட்டு நீங்காது இருமையினும் உதவலின், துணை என்றார்.  
இவை இரண்டு பாட்டானும் அருளினது சிறப்புக் கூறப்பட்டது.  

## பொருட்க்குறிப்பு 

**அளவைகளாவன**  
* பொறிகளான் காணும் காட்சியும்,  
* குறிகளான் உய்த்துணரும் அனுமானமும்,  
* கருத்தா மொழி ஆகிய ஆகமமும் என மூன்று.  

* ஒப்புப்பற்றி உணரும் உவமையும்,  
* இங்ஙனம் அன்றாயின் இது கூடாது என்று உணரும் அருத்தாபத்தியும்,  
* உண்மைக்கு மாறாயஇன்மையும் என இவற்றைக் கூட்டி, ஆறு என்பாரும் உளர்.  

இவையும் ஒரு ஆற்றான் அவற்றுள்ளே அடங்குதலின்  
மூன்று என்றலே கருத்து.  

**பொருந்துமாறாவது**,  
* இது கூடும் ,  
* இது கூடாது எனத் தன் கண்ணே தோன்றுவது. இதனை வடநூலார் **யுக்தி** என்ப. 

உயிரை விட்டு நீங்காது இருமையினும் உதவலின், **துணை** என்றார்.  

இவை இரண்டு பாட்டானும் (குறள் 0241 - 0242),  
அருளினது சிறப்புக் கூறப்பட்டது.  

## இலக்கணக்குறிப்பு  

**ஆற்றான்** என்பது வேற்றுமை மயக்கம். 

**ஒன்றை ஒன்று ஒவ்வாமையாவது** மத வேறுபாட்டான் அளவைகளும் பொருள்களும் தம்முள் மாறுகோடல்,  
அன்னவாயினும்,  
அருள் துணை என்றற்கண் ஒக்கும் என்பதாம்.



## குறள் எண் 

அருளுடைமை - குறள் - 0243  

## குறள் 

**அருள்சேர்ந்த நெஞ்சினார்க் கில்லை இருள்சேர்ந்த  
இன்னா உலகம் புகல்.**

## கொண்டு கூட்டும் முறை

**இருள் சேர்ந்த இன்னா உலகம் புகல், அருள் சேர்ந்த நெஞ்சினார்க்கு இல்லை**

## குறள் சாரம்   

**அருளினால் ஏற்படும் நன்மை.**  
அருளைக் கடைபிடிப்பவருக்கு ஒரு துன்பமும் வராது.

## பரிமேலழகர் உரை

**இருள் சேர்ந்த இன்னா உலகம் புகல்** - இருள் செறிந்த துன்ப உலகத்துள் சென்று புகுதல்,  

**அருள் சேர்ந்த நெஞ்சினார்க்கு இல்லை** - அருள் செறிந்த நெஞ்சினை உடையார்க்கு இல்லை.

## பரிமேலழகர் உரைகுறிப்பு   

இருள்செறிந்த துன்பஉலகம் என்றது, திணிந்தஇருளை உடைத்தாய்த் தன்கண்ணே புக்கார்க்குத் துன்பம்செய்வதோர் நரகத்தை, அது கீழுலகத்துள் ஓர் இடம் ஆகலின், உலகம் எனப்பட்டது.  

## பொருட்க்குறிப்பு 

**இருள்செறிந்த துன்பஉலகம் என்றது** -  
திணிந்தஇருளை உடைத்தாய்த் தன்கண்ணே புக்கார்க்குத் துன்பம்செய்வதோர் நரகத்தை,  
அது கீழுலகத்துள் ஓர் இடம் ஆகலின்,**உலகம்** எனப்பட்டது.  

## இலக்கணக்குறிப்பு  




## குறள் எண் 

அருளுடைமை - குறள் - 0244  

## குறள் 

**மன்னுயிர் ஓம்பி அருளாள்வாற்கு இல்லென்ப  
தன்னுயிர் அஞ்சும் வினை.**

## கொண்டு கூட்டும் முறை

**மன் உயிர் ஓம்பி அருள் ஆள்வாற்கு, தன் உயிர் அஞ்சும் வினை இல் என்ப**

## குறள் சாரம் 

**அருளினது நன்மை**  
எல்லாஉயிர்களையும் பாதுகாத்து, அருள்செய்பவர்க்கு,அடுத்து வரும் பிறவியில்  
தன்னுடைய உயிர் வேதனைப்படும் செயல் தோன்றாது.  

## பரிமேலழகர் உரை

**மன் உயிர் ஓம்பி அருள் ஆள்வாற்கு** -  
நிலைபேறுடைய உயிர்களைப் பேணி  
அவற்றின்கண் அருளுடையன் ஆவானுக்கு,  

**தன் உயிர் அஞ்சும் வினை இல் என்ப** -  
தன்உயிர் அஞ்சுதற்குஏதுவாகிய தீவினைகள் உளவாகாஎன்று  
சொல்லுவர் அறிந்தோர். 

## பரிமேலழகர் உரைகுறிப்பு   

உயிர்கள் எல்லாம் நித்தமாகலின், மன் உயிர் என்றார்.  
அஞ்சுதல்- துன்பம் நோக்கி அஞ்சுதல்.  
அன்னஅறத்தினோன் கொலை முதலிய பாவங்கள் செய்யான் எனவே, மறுமைக்கண் நரகம் புகாமைக்கு ஏது கூறியவாறாயிற்று.  

## பொருட்க்குறிப்பு 

உயிர்கள் எல்லாம் நித்தமாகலின், **மன் உயிர்** என்றார்.  

**அஞ்சுதல்**- துன்பம் நோக்கி அஞ்சுதல்.  

அன்னஅறத்தினோன் கொலை முதலிய பாவங்கள் செய்யான் எனவே,  
மறுமைக்கண் நரகம் புகாமைக்கு ஏது கூறியவாறாயிற்று.  

## இலக்கணக்குறிப்பு  




## குறள் எண் 

அருளுடைமை - குறள் - 0245  

## குறள் 

**அல்லல் அருளாள்வார்க்கு இல்லை வளிவழங்கு  
மல்லல்மா ஞாலம் கரி.**

## கொண்டு கூட்டும் முறை

**அருள் ஆள்வார்க்கு அல்லல் இல்லை, வளி வழங்கும் மல்லல் மா ஞாலம் கரி**  

## குறள் சாரம்   

**அருளால் வரும் நன்மை**  
அருள் உடையவர்க்கு இந்த பிறவியிலும்,  
ஒருகாலத்தும்	ஓரிடத்தும் துன்பம் வராது.  

## பரிமேலழகர் உரை

**அருள் ஆள்வார்க்கு அல்லல் இல்லை** - அருளுடையார்க்கு இம்மையினும் ஒரு துன்பம் உண்டாகாது,  

**வளி வழங்கும் மல்லல் மா ஞாலம் கரி** -  
அதற்குக் காற்று இயங்குகின்ற வளப்பத்தைஉடைய பெரியஞாலத்து  
வாழ்வார் சான்று. 

## பரிமேலழகர் உரைகுறிப்பு   

சான்று ஆவார் தாம் கண்டு தேறிய பொருளைக், காணாதார்க்குத் தேற்றுதற்கு உரியவர்.  
அருள்ஆள்வார்க்கு அல்லல்உண்டாக ஒருகாலத்தும்	ஓரிடத்தும் ஒருவரும் கண்டறிவார் இன்மையின், இன்மை முகத்தான் ஞாலத்தார் யாவரும் சான்று என்பார், வளி வழங்கும் மல்லல் மாஞாலம் கரி என்றார்.  
எனவே, இம்மைக்கண் என்பது பெற்றாம்.  
ஞாலம் ஆகுபெயர்.  
இவை மூன்று பாட்டானும் அத்துணையுடையார்க்கு இருமையினும் துன்பம் இல்லாமை கூறப்பட்டது.   

## பொருட்க்குறிப்பு 

**சான்றுஆவார்** - தாம்கண்டு தேறிய பொருளைக் காணாதார்க்குத் தேற்றுதற்கு உரியவர்.  

அருள்ஆள்வார்க்கு அல்லல்உண்டாக  
* ஒருகாலத்தும்  
* ஓரிடத்தும்
* ஒருவரும் கண்டறிவார் இன்மையின்,  
இன்மை முகத்தான் ஞாலத்தார் யாவரும் சான்று என்பார், **வளி வழங்கும் மல்லல் மாஞாலம் கரி** என்றார்.  
எனவே, இம்மைக்கண் என்பது பெற்றாம்.  
  
இவை மூன்று பாட்டானும் (குறள் 0243 - 0245) 
அத்துணையுடையார்க்கு இருமையினும் துன்பம் இல்லாமை கூறப்பட்டது. 

## இலக்கணக்குறிப்பு  

**ஞாலம்** ஆகுபெயர்.  



## குறள் எண் 

அருளுடைமை - குறள் - 0246  

## குறள் 

**பொருள்நீங்கிப் பொச்சாந்தார் என்பர் அருள்நீங்கி  
அல்லவை செய்தொழுகு வார்.**

## கொண்டு கூட்டும் முறை

**அருள் நீங்கி அல்லவை செய்து ஒழுகுவார், பொருள் நீங்கிப் பொச்சாந்தார் என்பர்**

## குறள் சாரம்   

**அருளை மறந்தால் ஏற்படும் துன்பம்**  
அருளாகிய அறம் செய்யாமல் எல்லா உயிர்களுக்கும், பாவம் செய்பவர்,  
மறதியால்,தாம் ஏற்கனவே செய்த பாவத்தால் தமக்கு வரும் துன்பங்களை மறந்தவர்.  

## பரிமேலழகர் உரை

**அருள் நீங்கி அல்லவை செய்து ஒழுகுவார்** -  
உயிர்கள் மாட்டுச் செய்யப்படும் அருளைத் தவிர்ந்து  
தவிரப்படும் கொடுமைகளைச் செய்து ஒழுகுவாரை,  

**பொருள் நீங்கிப் பொச்சாந்தார் என்பர்** -  
முன்னும் உறுதிப்பொருளைச் செய்யாது தாம் துன்புறுகின்றமையை மறந்தவர் என்று  
சொல்லுவர் நல்லோர்.

## பரிமேலழகர் உரைகுறிப்பு   

உறுதிப்பொருள் அறம்.  
துன்புறுதல் - பிறவித்துன்பம் மூன்றனையும் அனுபவித்தல்.  
மறந்திலராயின், அவ்வாறு ஒழுகார் என்பது கருத்து.  

## பொருட்க்குறிப்பு 


**உறுதிப்பொருள்** - அறம்.  

**துன்புறுதல்** - பிறவித்துன்பம் மூன்றனையும் அனுபவித்தல்.  

மறந்திலராயின், அவ்வாறு ஒழுகார் என்பது கருத்து.   

## இலக்கணக்குறிப்பு  




## குறள் எண் 

அருளுடைமை - குறள் - 0247  

## குறள் 

**அருளில்லார்க்கு அவ்வுலகம் இல்லை பொருளில்லார்க்கு  
இவ்வுலகம் இல்லாதி யாங்கு.**

## கொண்டு கூட்டும் முறை

**அருள் இல்லார்க்கு அவ்வுலகம் இல்லை, பொருள் இல்லார்க்கு இவ்வுலகம் இல்லாதியாங்கு**  

## குறள் சாரம்   

**அருளின் முக்கியத்துவம்**   
இல்லறத்தில், இந்த உலக வாழ்க்கைக்கு பொருள் அவசியம் போல,  
துறவறத்தில், வீடாகிய உலகத்திற்கு அருள் அவசியம்.  

## பரிமேலழகர் உரை

**அருள் இல்லார்க்கு அவ்வுலகம் இல்லை** - உயிர்கள்மேல் அருள் இல்லாதார்க்கு வீட்டுலகத்து இன்பம் இல்லை,  

**பொருள் இல்லார்க்கு இவ்வுலகம் இல்லாதியாங்கு** - பொருள் இல்லாதார்க்கு இவ்வுலகத்து இன்பம் இல்லையாயினாற் போல.  

## பரிமேலழகர் உரைகுறிப்பு   

அவ்வுலகம், இவ்வுலகம் என்பன ஆகுபெயர்.  
இவ்வுலகத்து இன்பங்கட்குப் பொருள் காரணமானாற்போல, அவ்வுலகத்து இன்பங்கட்கு அருள் காரணம் என்பதாயிற்று.  

## பொருட்க்குறிப்பு 

* இவ்வுலகத்து இன்பங்கட்குப் **பொருள்** காரணமானாற்போல,  
* அவ்வுலகத்து இன்பங்கட்கு **அருள்** காரணம் என்பதாயிற்று.  

## இலக்கணக்குறிப்பு  

**அவ்வுலகம், இவ்வுலகம்** என்பன ஆகுபெயர்.  



## குறள் எண் 

அருளுடைமை - குறள் - 0248  

## குறள் 

**பொருளற்றார் பூப்பர் ஒருகால் அருளற்றார்  
அற்றார்மற் றாதல் அரிது.**

## கொண்டு கூட்டும் முறை

**பொருள் அற்றார் ஒருகால் பூப்பர், அருள் அற்றார் அற்றார் மற்று ஆதல் அரிது**  

## குறள் சாரம்   

**அருளின் முக்கியத்துவம்**  
ஊழால் இந்த பிறவியில் பொருள் இல்லாமல் போனாலும், பிறகு காலம் மாறினால் வந்துவிடும்.  
ஆனால் வீடாகிய முயற்சியில் அருள் இல்லாமல் போனால், காலம் மாறினாலும், எப்பொழுதும் வராது. 

## பரிமேலழகர் உரை

**பொருள் அற்றார் ஒருகால் பூப்பர்** -  
ஊழான் வறியராயினார் அது நீங்கிப்  
பின் ஒருகாலத்துச் செல்வத்தால் பொலிவர்,  

**அருள் அற்றார் அற்றார் மற்று ஆதல் அரிது** -  
அவ்வாறு அன்றி அருளிலாதார் பாவம்அறாமையின் அழிந்தாரே,  
பின் ஒருகாலத்தும் ஆதல் இல்லை.  

## பரிமேலழகர் உரைகுறிப்பு   

மற்று வினைமாற்றின்கண் வந்தது.  
மேல் பொருள் இன்மையொடு ஒருவாற்றான் ஒப்புமை கூறினார் ஆகலின், அது மறுத்து, பிற ஆற்றான் அதனினும் கொடியது என்பது கூறியவாறு.  

## பொருட்க்குறிப்பு 

மேல் ( குறள் 0247)  
பொருள் இன்மையொடு ஒருவாற்றான் ஒப்புமை கூறினார் ஆகலின்,  
அது மறுத்து,  
பிற ஆற்றான் அதனினும் கொடியது என்பது கூறியவாறு.  

## இலக்கணக்குறிப்பு  

**மற்று** வினைமாற்றின்கண் வந்தது.  



## குறள் எண் 

அருளுடைமை - குறள் - 0249  

## குறள் 

**தெருளாதான் மெய்ப்பொருள் கண்டற்றால் தேரின்  
அருளாதான் செய்யும் அறம்.**

## கொண்டு கூட்டும் முறை

**அருளாதான் செய்யும் அறம் தேரின், தெருளாதான் மெய்ப்பொருள் கண்டற்று**

## குறள் சாரம் 

**அருள் துணை இல்லாதவர்க்கு வரும் குற்றம்**  
அருள் இல்லாதவன் அறம் செய்கின்றேன் என்று சொன்னால்,   
அவன், தனக்கு உண்மை ஞானம் இல்லாமல், தத்துவ ஞானத்தைத் தெரிந்து கொண்டேன் என்று சொல்வதை போன்றது.   
ஒருவன், உண்மை ஞானம் இல்லாமல், தத்துவ ஞானத்தைத் தெரிந்து கொண்டேன் என்று சொன்னால், அவனுடைய ஞானம் இன்மையே அவன் சொன்ன வார்த்தையை அழித்துவிடும்,   
அதுபோல,
அருள் இல்லாதவன் செய்யும் அறத்தை, அந்த அறமே அழிக்கும்

## பரிமேலழகர் உரை

**அருளாதான் செய்யும் அறம் தேரின்** - உயிர்கள் மாட்டு அருள் செய்யாதவன் செய்யும் அறத்தை ஆராயின்,  

**தெருளாதான் மெய்ப்பொருள் கண்டற்று** - ஞானம் இல்லாதவன் ஒருகால் மெய்ப்பொருளை உணர்ந்தாற் போலும்.

## பரிமேலழகர் உரைகுறிப்பு   

மெய்ப்பொருள் - மெய்ந்நூலில் சொல்லும் பொருள்.  
நிலைபெற்ற ஞானம்இல்லாதவன் இடையே மெய்ப்பொருளைஉணர்ந்தால் அதனைத் தன்ஞானம்இன்மையால் தானே அழித்துவிடும், அது போல அருளாதான் இடையே அறஞ்செய்தால் அதனைத் தன்அருளாமையால் தானேஅழித்துவிடும் என்பதுஆயிற்று.  
ஆகவே, பிறஅறங்கட்கெல்லாம் அருள்உடைமை மூலம்என்பது பெற்றாம்.   
இவை நான்கு பாட்டானும் அத்துணைஇல்லாதார்க்கு வரும் குற்றம் கூறப்பட்டது.  

## பொருட்க்குறிப்பு   

**மெய்ப்பொருள்** - மெய்ந்நூலில் சொல்லும் பொருள்.  

நிலைபெற்ற ஞானம்இல்லாதவன் இடையே மெய்ப்பொருளைஉணர்ந்தால்  
அதனைத் தன்ஞானம்இன்மையால் தானே அழித்துவிடும்,  

அது போல அருளாதான் இடையே அறஞ்செய்தால்  
அதனைத் தன்அருளாமையால் தானேஅழித்துவிடும் என்பதுஆயிற்று.  

ஆகவே, பிறஅறங்கட்கெல்லாம் அருள்உடைமை மூலம்என்பது பெற்றாம்.  

இவை நான்கு பாட்டானும் (குறள் 0246 - 0249)  
அத்துணைஇல்லாதார்க்கு வரும் குற்றம் கூறப்பட்டது.  


## இலக்கணக்குறிப்பு  




## குறள் எண் 

அருளுடைமை - குறள் - 0250  

## குறள் 

**வலியார்முன் தன்னை நினைக்கதான் தன்னின்  
மெலியார்மேல் செல்லும் இடத்து.**

## கொண்டு கூட்டும் முறை

**வலியார் முன் தன்னை நினைக்க, தான் தன்னின் மெலியார்மேல் செல்லுமிடத்து**  

## குறள் சாரம் 

**அருள் பெறுவதற்கான வழிமுறை**    
ஒருவன், தான் தன்னைவிட வலிமையானவர்கள் முன்பு பயத்தோடு நிற்பதை,  
தனக்கு முன்பு,  
தன்னைவிட வலிமை குன்றிய எல்லாஉயிர்களும்  நிற்கும்பொழுது எண்ணிப்பார்த்தால் போதும்.  

## பரிமேலழகர் உரை

**வலியார் முன் தன்னை நினைக்க** -  
தன்னின் வலியார் தன்னை நலிய வரும்பொழுது  
அவர்முன் தான் அஞ்சிநிற்கும் நிலையினை நினைக்க,  

**தான் தன்னின் மெலியார்மேல் செல்லுமிடத்து** - அருளில்லாதவன் தன்னின் எளியார்மேல் தான் நலியச் செல்லும் பொழுது. 

## பரிமேலழகர் உரைகுறிப்பு   

மெலியார் எனச் சிறப்புடைய உயர்திணைமேல் கூறினாராயினும், ஏனைய அஃறிணையும் கொள்ளப்படும்.  
அதனை நினைக்கவே, இவ்வுயிர்க்கும் அவ்வாறே அச்சமாம் என்றுஅறிந்து, அதன்மேல் அருள் உடையனாம் என்பது கருத்து.  
இதனால் அருள் பிறத்தற்கு உபாயம் கூறப்பட்டது.  

## பொருட்க்குறிப்பு   

**மெலியார்** எனச் சிறப்புடைய உயர்திணைமேல் கூறினாராயினும்,  
ஏனைய அஃறிணையும் கொள்ளப்படும்.    

அதனை நினைக்கவே,  
இவ்வுயிர்க்கும் அவ்வாறே அச்சமாம் என்றுஅறிந்து,  
அதன்மேல் அருள் உடையனாம் என்பது கருத்து.   

இதனால் அருள் பிறத்தற்கு உபாயம் கூறப்பட்டது.  


## இலக்கணக்குறிப்பு  





## அதிகாரம் எண்

புலால் மறுத்தல் - பாயிரம் - 026

## உரை

அஃதாவது _( புலால் மறுத்தலாவது )_,  

ஊன் உண்டலை ஒழிதல்.

கொலைப்பாவத்தைப்  
பின்னும் உளது ஆக்கலின் அதற்குக் காரணம் ஆதலையும்,  
முன்னும் அதனான் வருதலின் அதன் காரியம் ஆதலையும்   
ஒருங்குடைத்தாய ஊன் உண்டல்  
அருளுடையார்க்கு இயைவதன்றாகலின்,  
அதனை விலக்குதற்கு,   
இஃது  
அருளுடைமையின் பின் வைக்கப்பட்டது.




## குறள் எண் 

புலால் மறுத்தல் - குறள் - 0251  

## குறள் 

**தன்னூன் பெருக்கற்குத் தான்பிறிது ஊனுண்பான்  
எங்ஙனம் ஆளும் அருள்.**

## கொண்டு கூட்டும் முறை

**தன் ஊன் பெருக்கற்குத் தான் பிறிது ஊன் உண்பான், எங்ஙனம் ஆளும் அருள்**

## குறள் சாரம்   
  
**அருள் பெறுவதற்கான வழி**  
தன் உடம்பு வளர்க்க, மற்ற உயிரை கொன்று, அந்த உயிரின் உடம்பை சாப்பிடாமல் இருப்பது**

## பரிமேலழகர் உரை


**தன் ஊன் பெருக்கற்குத் தான் பிறிது ஊன் உண்பான்** -  
தன் உடம்பை வீக்குதற் பொருட்டுத்  
தான் பிறிதோர் உயிரின் உடம்பைத் தின்பவன்,  

**எங்ஙனம் ஆளும் அருள்** - எவ்வகையான் நடத்தும் அருளினை?  

## பரிமேலழகர் உரைகுறிப்பு   


பயன்இலாத ஊன்பெருக்கலைப் பயன் எனக்கருதி இக்கொடுமை செய்வானே அறிவிலாத கொடியோன்என்றவாறு ஆயிற்று.  
எங்ஙனம் ஆளும் அருள் என்பது, ஆளான் என்பது பயப்ப நின்ற இகழ்ச்சிக் குறிப்பு.  

## பொருட்க்குறிப்பு 


பயன்இலாத ஊன்பெருக்கலைப் பயன் எனக்கருதி இக்கொடுமை செய்வானே  
அறிவிலாத கொடியோன்என்றவாறு ஆயிற்று.  

## இலக்கணக்குறிப்பு  

**எங்ஙனம் ஆளும் அருள் என்பது**, ஆளான் என்பது பயப்ப நின்ற இகழ்ச்சிக் குறிப்பு.  



## குறள் எண் 

புலால் மறுத்தல் - குறள் - 0252  

## குறள் 

**பொருளாட்சி போற்றாதார்க்கு  இல்லை அருளாட்சி  
ஆங்கில்லை ஊன்தின் பவர்க்கு.**

## கொண்டு கூட்டும் முறை  

**பொருளாட்சி போற்றாதார்க்கு இல்லை, ஆங்கு அருளாட்சி ஊன் தின்பவர்க்கு இல்லை**  

## குறள் சாரம் 

**அருள் பெறுவதற்கான வரும் தடை**  
பொருளை பாதுகாப்பவரே அதை பயன்படுத்த முடிவது போல,  
ஊன் தின்னாதவரே, அருளை பயன்படுத்த முடியும்.  

## பரிமேலழகர் உரை

**பொருளாட்சி போற்றாதார்க்கு இல்லை** - பொருளால் பயன்கோடல் அதனைப் பாதுகாவாதார்க்கு இல்லை,  

**ஆங்கு அருளாட்சி ஊன் தின்பவர்க்கு இல்லை** - அதுபோல அருளால் பயன்கோடல் ஊன்தின்பவர்க்குஇல்லை. 

## பரிமேலழகர் உரைகுறிப்பு   

பொருட்பயன் இழத்தற்குக் காரணம் காவாமைபோல, அருட்பயன் இழத்தற்கு ஊன்தின்னல் காரணம்என்பதாயிற்று.  
ஊன் தின்றாராயினும் உயிர்கட்கு ஒரு தீங்கும் நினையாதார்க்கு அருள்ஆள்தற்கு இழுக்குஇல்லை என்பாரை மறுத்து, அஃதுஉண்டு என்பது இவை இரண்டுபாட்டானும் கூறப்பட்டது.   

## பொருட்க்குறிப்பு 

* பொருட்பயன் இழத்தற்குக் காரணம் காவாமைபோல,  
* அருட்பயன் இழத்தற்கு ஊன்தின்னல் காரணம்என்பதாயிற்று.   

ஊன் தின்றாராயினும் உயிர்கட்கு ஒரு தீங்கும் நினையாதார்க்கு  
அருள்ஆள்தற்கு இழுக்குஇல்லை என்பாரை மறுத்து,  
அஃதுஉண்டு என்பது  
இவை இரண்டுபாட்டானும் (குறள் 0251 - 0252)  கூறப்பட்டது.   

## இலக்கணக்குறிப்பு  




## குறள் எண் 

புலால் மறுத்தல் - குறள் - 0253  

## குறள் 

**படைகொண்டார் நெஞ்சம்போல் நன்றூக்காது ஒன்றன்  
உடல்சுவை உண்டார் மனம்.**

## கொண்டு கூட்டும் முறை

**படை கொண்டார் நெஞ்சம்போல், ஒன்றன் உடல் சுவை உண்டார் மனம் நன்று ஊக்காது**

## குறள் சாரம்   

**ஊன் தின்பவர் மனம் தீங்கையே நினைப்பது**  
ஆயுதங்களை கொண்டவர் மனம் கொலையே நினைப்பது போல,  
உயிரற்ற உடலை சுவையாக தின்பவர், மீண்டும் அதையே நினைப்பது.  
மேற்குறிப்பிட்ட இரண்டு நிலைகளிலும் அருள் வராது.

## பரிமேலழகர் உரை

**படை கொண்டார் நெஞ்சம்போல்** -  
கொலைக்கருவியைத் தம்கையில் கொண்டவர் மனம்   
அதனால்செய்யும் கொலையையே நோக்குவதல்லது அருளை நோக்காதவாறுபோல,  

**ஒன்றன் உடல் சுவை உண்டார் மனம் நன்று ஊக்காது** -   
பிறிதோர்உயிரின் உடலைச் சுவைபடஉண்டவர் மனம்  
அவ்வூனையே நோக்குவதுஅல்லது அருளை நோக்காது.   

## பரிமேலழகர் உரைகுறிப்பு   

சுவைபட உண்டல், காயங்களான் இனிய சுவைத்துஆக்கி உண்டல்.  
இதனான் ஊன்தின்றார் மனம் தீங்குநினைத்தல் உவமஅளவையால்சாதித்து, மேலது வலியுறுத்தப்பட்டது.  

## பொருட்க்குறிப்பு 

**சுவைபட உண்டல்** - காயங்களான் இனிய சுவைத்து ஆக்கி உண்டல்.

## இலக்கணக்குறிப்பு  

இதனான் ஊன் தின்றார் மனம் தீங்கு நினைத்தல் உவம அளவையால் சாதித்து,  
மேலது (குறள் 0251 - 0252) வலியுறுத்தப்பட்டது.  



## குறள் எண் 

புலால் மறுத்தல் - குறள் - 0254  

## குறள் 

**அருளல்லது யாதெனின் கொல்லாமை கோறல்  
பொருளல்லது அவ்வூன் தினல்.**

## கொண்டு கூட்டும் முறை

**அருள் யாதுஎனின் கொல்லாமை அல்லது (யாதெனின்) கோறல், அவ்வூன் தினல் பொருளல்லது**

## குறள் சாரம் 

**அருள் என்றால் எந்த உயிரையும் கொல்லாமல் இருப்பது**  
**அருள் அல்லது என்றால் மற்ற உயிரை கொல்வது**

## பரிமேலழகர் உரை

**அருள் யாதுஎனின் கொல்லாமை** - அருள் யாதுஎனின், கொல்லாமை 

**அல்லது (யாதெனின்) கோறல்** - அருள்அல்லது யாதுஎனின் கோறல்  

**அவ்வூன் தினல் பொருளல்லது** - ஆகலான், அக்கோறலான் வந்த ஊனைத் தின்கை பாவம்.  

## பரிமேலழகர் உரைகுறிப்பு   

உபசாரவழக்கால் கொல்லாமை, கோறல்ஆகிய காரியங்களை அருள் அல்லது எனக் காரணங்கள் ஆக்கியும், ஊன்தின்கையாகிய காரணத்தைப் பாவம்எனக் காரியமாக்கியும் கூறினார்.  
அருளல்லது கொடுமை.  
சிறப்புப்பற்றி அறமும் பொருள் எனப்படுதலின், பாவம் பொருளல்லது எனப்பட்டது.  
கோறல் என முன்நின்றமையின், அவ்வூன்என்றார்.   
இனி இதனை இவ்வாறன்றி அருளல்லது என்பதனை ஒன்றாக்கிக், கொல்லாமை கோறல் என்பதற்குக் கொல்லாமை என்னும் விரதத்தை அழித்தல் என்று உரைப்பாரும் உளர்.    

## பொருட்க்குறிப்பு 

உபசாரவழக்கால்  
* கொல்லாமை, கோறல்ஆகிய காரியங்களை அருள் அல்லது எனக் காரணங்கள் ஆக்கியும்,  
* ஊன்தின்கையாகிய காரணத்தைப் பாவம்எனக் காரியமாக்கியும் கூறினார்.  

**அருளல்லது** கொடுமை.    

சிறப்புப்பற்றி அறமும் பொருள்எனப்படுதலின், பாவம் **பொருளல்லது** எனப்பட்டது.    

கோறல் என முன்நின்றமையின், **அவ்வூன்**என்றார்.     

இனி இதனை இவ்வாறன்றி **அருளல்லது** என்பதனை ஒன்றாக்கிக்,   
**கொல்லாமை கோறல்** என்பதற்குக் கொல்லாமை என்னும் விரதத்தை அழித்தல் என்று உரைப்பாரும் உளர்.    

## இலக்கணக்குறிப்பு  




## குறள் எண் 

புலால் மறுத்தல் - குறள் - 0255  

## குறள் 

**உண்ணாமை உள்ளது உயிர்நிலை ஊனுண்ண  
அண்ணாத்தல் செய்யாது அளறு.**

## கொண்டு கூட்டும் முறை

**உயிர் நிலை ஊன் உண்ணாமை உள்ளது, உண்ண அளறு அண்ணாத்தல் செய்யாது**

## குறள் சாரம் 

புலால் உண்டவன் நரகத்தில் நெடுங்காலம் இருப்பான்.  

## பரிமேலழகர் உரை  

**உயிர் நிலை ஊன் உண்ணாமை உள்ளது** -  
ஒருசார்உயிர் உடம்பின்கண்ணே நிற்றல்  
ஊன்உண்ணாமை என்கின்ற அறத்தின்கண்ணது  

**உண்ண அளறு அண்ணாத்தல் செய்யாது** -  
ஆகலான்,   
அந்நிலை குலைய ஒருவன் அதனை உண்ணுமாயின்,  
அவனை விழுங்கிய நிரயம் பின் உமிழ்வதற்கு அங்காவாது.   

## பரிமேலழகர் உரைகுறிப்பு   

உண்ணப்படும் விலங்குகள் அதனால்தேய்ந்து சிலவாக ஏனைய பலவாய் வருதலின், உண்ணாமைஉள்ளது உயிர்நிலை என்றார்.  
உண்ணின்என்பது உண்ணஎனத் திரிந்து நின்றது.  
ஊன்உண்டவன் அப்பாவத்தான் நெடுங்காலம் நிரயத்துள் அழுந்தும்என்பதாம்.  
கொலைப் பாவம் கொன்றார்மேல்நிற்றலின், பின் ஊன்உண்பார்க்குப் பாவம்இல்லைஎன்பாரை மறுத்து, அஃதுஉண்டுஎன்பது இவ்விரண்டு பாட்டானும் கூறப்பட்டது.  

## பொருட்க்குறிப்பு 

உண்ணப்படும் விலங்குகள் அதனால்தேய்ந்து சிலவாக ஏனைய பலவாய் வருதலின்,  
**உண்ணாமைஉள்ளது உயிர்நிலை** என்றார்.   

ஊன்உண்டவன் அப்பாவத்தான் நெடுங்காலம் நிரயத்துள் அழுந்தும்என்பதாம்.  

கொலைப் பாவம் கொன்றார்மேல்நிற்றலின்,  
பின் ஊன்உண்பார்க்குப் பாவம்இல்லைஎன்பாரை மறுத்து,  
அஃதுஉண்டுஎன்பது இவ்விரண்டு பாட்டானும் (குறள் 0254 - 0255) 
கூறப்பட்டது.  

## இலக்கணக்குறிப்பு  

உண்ணின்என்பது **உண்ண**எனத் திரிந்து நின்றது.  



## குறள் எண் 

புலால் மறுத்தல் - குறள் - 0256  

## குறள் 

**தினற்பொருட்டாற் கொல்லாது உலகெனின் யாரும்  
விலைப்பொருட்டால் ஊன்தருவார் இல்.**

## கொண்டு கூட்டும் முறை

**தினற்பொருட்டு உலகு கொல்லாது எனின், விலைப்பொருட்டு ஊன் தருவார் யாரும் இல்** 

## குறள் சாரம் 

புலால் உண்பதை நிறுத்தினால், விற்பவர்கள் இல்லாமல் போவார்கள்.  

## பரிமேலழகர் உரை

**தினற்பொருட்டு உலகு கொல்லாது எனின்** - பேதைமை காரணமாகஅல்லது, ஊன்தின்கை காரணமாக உலகம் கொல்லாதாயின்,  

**விலைப்பொருட்டு ஊன் தருவார் யாரும் இல்** - பொருள் காரணமாக ஊன் விற்பார் யாவரும் இல்லை.

## பரிமேலழகர் உரைகுறிப்பு   

உலகுஎன்பது ஈண்டு உயிர்ப்பன்மைமேல் நின்றது.  
பின்நிகழும் தின்கை முன்நிகழும் கொலைக்குக் காரணம் ஆகாமையின் தின்பார்க்குக் காரணத்தான் வரும் பாவம்இல்லை என்ற வாதியை நோக்கி, அருத்தாபத்திஅளவையால் காரணமாதல் சாதித்தலின், இதனான் மேலது வலியுறுத்தப்பட்டது.   

## பொருட்க்குறிப்பு   


## இலக்கணக்குறிப்பு  

**உலகு**என்பது ஈண்டு உயிர்ப்பன்மைமேல் நின்றது.  

பின்நிகழும் தின்கை முன்நிகழும் கொலைக்குக்  
காரணம் ஆகாமையின்  
தின்பார்க்குக் காரணத்தான் வரும் பாவம்இல்லை என்ற வாதியை நோக்கி,   
அருத்தாபத்திஅளவையால் காரணமாதல் சாதித்தலின்,  
இதனான் மேலது (குறள் 0254 - 0255)  வலியுறுத்தப்பட்டது.    



## குறள் எண் 

புலால் மறுத்தல் - குறள் - 0257  

## குறள் 

**உண்ணாமை வேண்டும் புலாஅல் பிறிதொன்றன்  
புண்ணது உணர்வார்ப் பெறின்.**

## கொண்டு கூட்டும் முறை

**புலால் பிறிதொன்றன் புண், அது உணர்வார்ப் பெறின் உண்ணாமை வேண்டும்**

## குறள் சாரம் 

**புலால்உண்டல் இழிந்தது.**  
பிறிதோர் உயிரற்ற உடம்பின் புண், அதனை உண்ணாதொழியல் வேண்டும்.  
 

## பரிமேலழகர் உரை

**புலால் பிறிதொன்றன் புண்** - புலாலாவது பிறிதோர் உடம்பின் புண்,  

**அது உணர்வார்ப் பெறின் உண்ணாமை வேண்டும்** - அது தூய்துஅன்மைஅறிவாரைப் பெறின், அதனை உண்ணாதொழியல் வேண்டும்.

## பரிமேலழகர் உரைகுறிப்பு   

அஃதுஎன்னல் வேண்டும் ஆய்தம் விகாரத்தால்தொக்கது.  
அம்மெய்ம்மை உணராமையின், அதனைஉண்கின்றார் என்பதாம்.  
பொருந்துமாற்றானும் புலால்உண்டல் இழிந்ததுஎன்பது இதனான் கூறப்பட்டது.    

## பொருட்க்குறிப்பு 

அம்மெய்ம்மை உணராமையின், அதனைஉண்கின்றார் என்பதாம்.  

பொருந்துமாற்றானும் புலால்உண்டல் இழிந்ததுஎன்பது இதனான் கூறப்பட்டது. 

## இலக்கணக்குறிப்பு  

அஃதுஎன்னல் வேண்டும் ஆய்தம் விகாரத்தால்தொக்கது.  



## குறள் எண் 

புலால் மறுத்தல் - குறள் - 0258  

## குறள் 

**செயிரின் தலைப்பிரிந்த காட்சியார் உண்ணார்  
உயிரின் தலைப்பிரிந்த ஊன்.**

## கொண்டு கூட்டும் முறை

**செயிரின் தலைப்பிரிந்த காட்சியார், உயிரின் தலைப்பிரிந்த ஊன் உண்ணார்** 

## குறள் சாரம் 

புலால் என்பது ஒரு உயிர் நிங்கிய பிணம் என்பதை,  
உண்மை அறிவினையுடையார் தெரிந்து அதனை உண்ணார்.  

## பரிமேலழகர் உரை

**செயிரின் தலைப்பிரிந்த காட்சியார்** - மயக்கம் ஆகிய குற்றத்தின் நீங்கிய அறிவினையுடையார்,  

**உயிரின் தலைப்பிரிந்த ஊன் உண்ணார்** - ஓர் உயிரின் நீங்கி வந்த ஊனை உண்ணார். 

## பரிமேலழகர் உரைகுறிப்பு   

தலைப்பிரிவு என்பது ஒருசொல்.  
பிணம்என ஊனின் மெய்ம்மை தாமேஉணர்தலின், உண்ணார் என்றார்.   

## பொருட்க்குறிப்பு 
  
பிணம்என ஊனின் மெய்ம்மை தாமேஉணர்தலின், **உண்ணார்** என்றார்.   

## இலக்கணக்குறிப்பு  


**தலைப்பிரிவு** என்பது ஒருசொல்.  



## குறள் எண் 

புலால் மறுத்தல் - குறள் - 0259  

## குறள் 

**அவிசொரிந்து ஆயிரம் வேட்டலின் ஒன்றன்  
உயிர்செகுத் துண்ணாமை நன்று.**  


## கொண்டு கூட்டும் முறை

**அவி சொரிந்து ஆயிரம் வேட்டலின், ஒன்றன் உயிர் செகுத்து உண்ணாமை நன்று**

## குறள் சாரம் 

**புலால் உண்ணாமைக்கு கிடைக்கும் பயன்**  

## பரிமேலழகர் உரை

**அவி சொரிந்து ஆயிரம் வேட்டலின்** - தீயின்கண் நெய் முதலிய அவிகளைச் சொரிந்து ஆயிரம்வேள்வி வேட்டலினும்,   

**ஒன்றன் உயிர் செகுத்து உண்ணாமை நன்று** - ஒருவிலங்கின்உயிரைப் போக்கி அது நின்ற ஊனைஉண்ணாமை நன்று.  

## பரிமேலழகர் உரைகுறிப்பு   

அவ்வேள்விகளான் வரும் பயனினும் இவ்விரதத்தான் வரும் பயனே பெரிதுஎன்பதாம்.  

## பொருட்க்குறிப்பு 

அவ்வேள்விகளான் வரும் பயனினும் இவ்விரதத்தான் வரும் பயனே பெரிதுஎன்பதாம்.  

## இலக்கணக்குறிப்பு  




## குறள் எண் 

புலால் மறுத்தல் - குறள் - 0260  

## குறள் 

**கொல்லான் புலாலை மறுத்தானைக் கைகூப்பி  
எல்லா உயிரும் தொழும்.**

## கொண்டு கூட்டும் முறை

**கொல்லான் புலாலை மறுத்தானை, எல்லாஉயிரும் கைகூப்பித் தொழும்**

## குறள் சாரம் 

ஓர் உயிரையும் கொல்லாதவனுமாய்ப் புலாலையும் உண்ணாமல் இருப்பதாகிய இவ்விரண்டுஅறமும்  
துறவியிடம் கண்டிப்பாக இருக்கவேண்டும்.    
இரண்டுஅறத்தில் ஒன்றுமட்டும் உடையார்க்கு அதனால் பயன்இல்லை.  

## பரிமேலழகர் உரை

**கொல்லான் புலாலை மறுத்தானை** - ஓர் உயிரையும் கொல்லாதவனுமாய்ப் புலாலையும் உண்ணாதவனை,  

**எல்லாஉயிரும் கைகூப்பித் தொழும்** - எல்லாஉயிரும் கைகுவித்துத் தொழும்.   

## பரிமேலழகர் உரைகுறிப்பு   

இவ்விரண்டுஅறமும் ஒருங்குஉடையார்க்கு அல்லது ஒன்றேஉடையார்க்கு அதனால் பயன்இல்லைஆகலின், கொல்லாமையும் உடன் கூறினார்.  
இப்பேரருள்உடையான் மறுமைக்கண் தேவரின் மிக்கானாம் என அப்பயனது பெருமை கூறியவாறு.  
இவை மூன்றுபாட்டானும் ஊன்உண்ணாமையது உயர்ச்சி கூறப்பட்டது.  

## பொருட்க்குறிப்பு 

இவ்விரண்டுஅறமும் ஒருங்குஉடையார்க்கு அல்லது ஒன்றேஉடையார்க்கு அதனால் பயன்இல்லைஆகலின்,  
**கொல்லாமையும்** உடன் கூறினார்.  

இப்பேரருள்உடையான் மறுமைக்கண் தேவரின் மிக்கானாம் என   
அப்பயனது பெருமை கூறியவாறு.    

இவை மூன்றுபாட்டானும் (குறள் 0258 - 0260)  
ஊன்உண்ணாமையது உயர்ச்சி கூறப்பட்டது.   

## இலக்கணக்குறிப்பு  





## அதிகாரம் எண்

தவம் - பாயிரம் - 027

## உரை

அஃதாவது _( தவமாவது )_,  

மனம் பொறிவழிபோகாது நிற்றற்பொருட்டு விரதங்களான்  
உண்டி சுருக்கலும்,  
கோடைக்கண் வெயில்நிலை நிற்றலும்,  
மாரியினும், பனியினும் நீர்நிலை நிற்றலும்  
முதலிய செயல்களை மேற்கொண்டு,  
அவற்றால்  
தம்உயிர்க்கு வரும் துன்பங்களைப் பொறுத்துப் பிறஉயிர்களை ஓம்புதல்.

புலான்மறுத்து உயிர்கண்மேல் அருள்முதிர்ந்துழிச் செய்யப்படுவதாகலின்,  
இது  
புலால்மறுத்தலின் பின் வைக்கப்பட்டது.



## குறள் எண் 

தவம் - குறள் - 0261   

## குறள் 

**உற்றநோய் நோன்றல் உயிர்க்குறுகண் செய்யாமை  
அற்றே தவத்திற் குரு.**  

## கொண்டு கூட்டும் முறை

**தவத்திற்கு உரு உற்ற நோய் நோன்றல் உயிர்க்கு உறுகண் செய்யாமை அற்றே**  

## குறள் சாரம் 

**தவம் செய்பவருக்கு அடிப்படை**  
தம்உயிர்க்கு வரும் துன்பங்களைப் பொறுத்தலும்,   
பிறஉயிர்கட்குத் துன்பம்செய்யாமையும் மட்டுமே.   
வேறில்லை.

## பரிமேலழகர் உரை

**தவத்திற்கு உரு**-தவத்தின் வடிவு  

**உற்ற நோய் நோன்றல் உயிர்க்கு உறுகண் செய்யாமை அற்றே** -   
* உண்டிசுருக்கல் முதலியவற்றால் தம்உயிர்க்கு வரும் துன்பங்களைப் பொறுத்தலும்,  
* தாம் பிறஉயிர்கட்குத் துன்பம்செய்யாமையுமாகிய அவ்வளவிற்று  

## பரிமேலழகர் உரைகுறிப்பு   

மற்றுள்ளன எல்லாம் இவற்றுள்ளே அடங்குதலின், அற்றேஎனத் தேற்றேகாரம் கொடுத்தார்.  
தவத்திற்கு உரு அற்று என்பது, யானையது கோடு கூரிது என்பதனை, யானைக்குக் கோடு கூரிது, என்றாற்போல ஆறாவதன் பொருட்கண் நான்காவது வந்த மயக்கம் இதனால் தவத்தினது இலக்கணம் கூறப்பட்டது.   

## பொருட்க்குறிப்பு 


## இலக்கணக்குறிப்பு  

மற்றுள்ளன எல்லாம் இவற்றுள்ளே அடங்குதலின்,  
**அற்றே**எனத் தேற்றேகாரம் கொடுத்தார்.  

**தவத்திற்கு உருஅற்று** என்பது,  
**யானையது கோடு கூரிது** என்பதனை, **யானைக்குக் கோடு கூரிது**, என்றாற்போல  
ஆறாவதன் பொருட்கண் நான்காவது வந்த மயக்கம்.  

இதனால் தவத்தினது இலக்கணம் கூறப்பட்டது.  



## குறள் எண் 

தவம் - குறள் - 0262  

## குறள் 

**தவமும் தவமுடையார்க்கு ஆகும் அவம்அதனை  
அஃதிலார் மேற்கொள் வது.**

## கொண்டு கூட்டும் முறை

**தவமும் தவமுடையார்க்கு ஆகும், அதனை அஃது இலார் மேற்கொள்வது அவம்**  

## குறள் சாரம் 

 தவம் செய்ய, இருக்கவேண்டிய தகுதி 

## பரிமேலழகர் உரை

**தவமும் தவமுடையார்க்கு ஆகும்** - பயனேஅன்றித் தவந்தானும் உண்டாவது முன்தவம்உடையார்க்கே,  

**அதனை அஃது இலார் மேற்கொள்வது அவம்** -   
ஆகலான்,   
அத்தவத்தை அம்முன்தவம்இல்லாதார் முயல்வது பயனில் முயற்சியாம்.

## பரிமேலழகர் உரைகுறிப்பு   

பரிசயத்தால் அறிவும்ஆற்றலும் உடையராய் முடிவுபோக்கலின், தவம் உடையார்க்கு ஆகும் என்றும், அஃது இல்லாதார்க்கு அவைஇன்மையின் முடிவு போகாமையின், அவமாம் என்றும் கூறினார்.  

## பொருட்க்குறிப்பு 

* பரிசயத்தால் அறிவும்ஆற்றலும் உடையராய் முடிவுபோக்கலின்,  
 **தவம் உடையார்க்கு ஆகும்** என்றும்,  
 * அஃது இல்லாதார்க்கு அவைஇன்மையின் முடிவு போகாமையின்,  
  **அவமாம்** என்றும் கூறினார்.    
  
## இலக்கணக்குறிப்பு  




## குறள் எண் 

தவம் - குறள் - 0263  

## குறள் 

**துறந்தார்க்குத் துப்புரவு வேண்டி மறந்தார்கொல்  
மற்றை யவர்கள் தவம்.**

## கொண்டு கூட்டும் முறை

**மற்றையவர்கள், துறந்தார்க்குத் துப்புரவு வேண்டித் தவம் மறந்தார்கொல்**
## குறள் சாரம் 


## பரிமேலழகர் உரை

**மற்றையவர்கள்** - இல்லறத்தையே பற்றி நிற்பார்,   

**துறந்தார்க்குத் துப்புரவு வேண்டித் தவம் மறந்தார்கொல்** -   
துறந்தார்க்கு   
* உண்டியும்   
* மருந்தும்   
* உறையுளும் உதவலை விரும்பித்  
தாம் தவம் செய்தலை மறந்தார் போலும். 

## பரிமேலழகர் உரைகுறிப்பு   

துப்புரவு - அனுபவிக்கப்படுவன.    
"வேண்டிய வேண்டியாங்கு எய்தற்" பயத்தது ஆகலின் (குறள்265) யாவராலும் செய்யப்படுவதாய தவத்தைத் தாம் செய்யும் தானத்தின்மேல் விருப்பம் மிகுதியால் மறந்தார் போலும் எனவே, தானத்தினும் தவம் மிக்கது என்பது பெற்றாம்.  

## பொருட்க்குறிப்பு 

**துப்புரவு** - அனுபவிக்கப்படுவன.  

_**"வேண்டிய வேண்டியாங்கு எய்தற்" பயத்தது ஆகலின் (குறள்265)**_ யாவராலும் செய்யப்படுவதாய தவத்தைத்  
தாம் செய்யும் தானத்தின்மேல் விருப்பம் மிகுதியால் மறந்தார் போலும் எனவே,  
தானத்தினும் தவம் மிக்கது என்பது பெற்றாம்.   

## இலக்கணக்குறிப்பு  




## குறள் எண் 

தவம் - குறள் - 0264  

## குறள் 

**ஒன்னார்த் தெறலும் உவந்தாரை ஆக்கலும்  
எண்ணின் தவத்தான் வரும்.**

## கொண்டு கூட்டும் முறை

**ஒன்னார்த் தெறலும், உவந்தாரை ஆக்கலும், எண்ணின் தவத்தான் வரும்**

## குறள் சாரம் 


## பரிமேலழகர் உரை

**ஒன்னார்த் தெறலும்** - தம்அறத்திற்குப் பகையாய் அழிவு செய்தாரைக் கெடுத்தலும்,   

**உவந்தாரை ஆக்கலும்** - அதனைஉவந்தாரை உயர்த்தலும் ஆகிய இவ்விரண்டையும்   

**எண்ணின் தவத்தான் வரும்** -   
தவம் செய்வார் நினைப்பராயின்,   
அவர் தவவலியான் அவை அவர்க்குஉளவாம். 

## பரிமேலழகர் உரைகுறிப்பு   

முற்றத் துறந்தார்க்கு ஒன்னாரும் உவந்தாரும் உண்மை கூடாமையின், தவத்திற்கு ஏற்றி உரைக்கப்பட்டது.   
எண்ணின் என்றதனால், அவர்க்கு அவை எண்ணாமை இயல்பு என்பது பெற்றாம்.   
ஒன்னார் பெரியராயினும், உவந்தார் சிறியராயினும், கேடும் ஆக்கமும் நினைந்த துணையானே வந்து நிற்குமெனத் தவம் செய்வார் மேலிட்டுத் தவத்தினது ஆற்றல் கூறியவாறு.     

## பொருட்க்குறிப்பு 
 
**எண்ணின்** என்றதனால்,   
அவர்க்கு அவை எண்ணாமை இயல்பு என்பது பெற்றாம்.    

* ஒன்னார் பெரியராயினும்,   
* உவந்தார் சிறியராயினும்,   
கேடும் ஆக்கமும் நினைந்த துணையானே வந்து நிற்குமெனத்   
தவம் செய்வார் மேலிட்டுத் தவத்தினது ஆற்றல் கூறியவாறு.   

## இலக்கணக்குறிப்பு  

முற்றத் துறந்தார்க்கு   
* **ஒன்னாரும்**   
* **உவந்தாரும்** உண்மை கூடாமையின்,  
தவத்திற்கு ஏற்றி உரைக்கப்பட்டது.    



## குறள் எண் 

தவம் - குறள் - 0265  

## குறள் 

**வேண்டிய வேண்டியாங் கெய்தலால் செய்தவம்  
ஈண்டு முயலப் படும்.**  


## கொண்டு கூட்டும் முறை

**வேண்டிய வேண்டியாங்கு எய்தலால் செய்தவம் ஈண்டு முயலப்படும்**

## குறள் சாரம் 


## பரிமேலழகர் உரை

**வேண்டிய வேண்டியாங்கு எய்தலால்** - முயன்றால் மறுமைக்கண் தாம் வேண்டிய பயன்கள் வேண்டியவாறே பெறலாம் ஆதலால்     

**செய்தவம் ஈண்டு முயலப்படும்** - செய்யப்படுவதாய தவம் இம்மைக்கண் அறிவுடையோரான் முயலப்படும்.  
 

## பரிமேலழகர் உரைகுறிப்பு   

ஈண்டு என்பதனான் மறுமைக்கண் என்பது பெற்றாம்.  
மேற்கதி, வீடுபேறுகள் தவத்தானன்றி எய்தப்படா என்பதாம்.  
இவை நான்கு பாட்டானும் தவத்தது சிறப்புக் கூறப்பட்டது.   

## பொருட்க்குறிப்பு 

**ஈண்டு** என்பதனான் மறுமைக்கண் என்பது பெற்றாம்.  

* மேற்கதி,  
* வீடுபேறுகள் தவத்தானன்றி எய்தப்படா என்பதாம்.   

இவை நான்கு பாட்டானும் (குறள் 0262 - 0265)  
தவத்தது சிறப்புக் கூறப்பட்டது.    

## இலக்கணக்குறிப்பு  




## குறள் எண் 

தவம் - குறள் - 0266  

## குறள் 

**தவஞ்செய்வார் தங்கருமஞ் செய்வார்மற் றல்லார்  
அவஞ்செய்வார் ஆசையுட் பட்டு.**  

## கொண்டு கூட்டும் முறை

**தம்கருமம் செய்வார் தவம் செய்வார், மற்று அல்லார் ஆசையுள் பட்டு அவம் செய்வார்**

## குறள் சாரம் 


## பரிமேலழகர் உரை

**தம்கருமம் செய்வார் தவம் செய்வார்** - தம் கருமம் செய்வாராவார் துறந்து தவத்தைச் செய்வார்,   

**மற்று அல்லார் ஆசையுள் பட்டு அவம் செய்வார்** -   
அவற்றை ஒழிந்த பொருள் இன்பங்களைச் செய்வார்,   
அவற்றின்கண் ஆசையாகிய வலையுள்பட்டுத் தமக்குக் கேடு செய்வார்.

## பரிமேலழகர் உரைகுறிப்பு   

அநித்தமாய் மூவகைத் துன்பத்ததாய் உயிரின்வேறாய உடற்கு வருத்தம் வரும்என்று ஒழியாது தவத்தினைச் செய்ய, பிறப்புப் பிணி மூப்பு இறப்புக்களான் அநாதியாகத் துன்பம் எய்தி வருகின்ற உயிர் ஞானம் பிறந்து வீடு பெறும் ஆகலின், தவம் செய்வாரைத் தம் கருமம் செய்வார் என்றும், கணத்துள் அழிவதான சிற்றின்பத்தின் பொருட்டுப் பலபிறவியும் துன்புறத்தக்க பாவஞ்செய்து கோடலின், அல்லாதாரை அவம் செய்வார் என்றும் கூறினார்.  
மற்று வினைமாற்றின்கண் வந்தது.  

## பொருட்க்குறிப்பு 

அநித்தமாய் மூவகைத் துன்பத்ததாய் உயிரின்வேறாய உடற்கு வருத்தம் வரும்என்று ஒழியாது தவத்தினைச் செய்ய,  
பிறப்புப் பிணி மூப்பு இறப்புக்களான் அநாதியாகத் துன்பம் எய்தி வருகின்ற உயிர் ஞானம் பிறந்து வீடு பெறும் ஆகலின்,  
தவம் செய்வாரைத் **தம் கருமம் செய்வார்** என்றும்,  

கணத்துள் அழிவதான சிற்றின்பத்தின் பொருட்டுப் பலபிறவியும் துன்புறத்தக்க பாவஞ்செய்து கோடலின்,  
அல்லாதாரை **அவம் செய்வார்** என்றும் கூறினார்.   
 
## இலக்கணக்குறிப்பு  

**மற்று** வினைமாற்றின்கண் வந்தது.   



## குறள் எண் 

தவம் - குறள் - 0267  

## குறள் 

**சுடச்சுடரும் பொன்போல் ஒளிவிடும் துன்பஞ்  
சுடச்சுட நோற்கிற் பவர்க்கு.**

## கொண்டு கூட்டும் முறை

**சுடச்சுடரும் பொன் போல், நோற்கிற்பவர்க்குத் துன்பம் சுடச்சுட ஒளி விடும்.**

## குறள் சாரம் 


## பரிமேலழகர் உரை

**சுடச்சுடரும் பொன் போல்** - தீயின்கண் ஓடும் பொன்னுக்கு அது சுடச்சுடத் தன்னோடு கலந்த குற்றம்நீங்கி ஒளி மிகுமாறு போல,  

**நோற்கிற்பவர்க்குத் துன்பம் சுடச்சுட ஒளி விடும்** - தவம்செய்யவல்லார்க்கு அதனான் வரும்துன்பம் வருத்த வருத்தத் தம்மொடு கலந்த பாவம்நீங்கி ஞானமிகும்.    

## பரிமேலழகர் உரைகுறிப்பு   

சுடச்சுடரும் பொன் போல் என்றார் ஆயினும், கருத்து நோக்கி இவ்வாறு உரைக்கப்பட்டது.   
ஒளி போலப் பொருள்களை விளக்கலின், ஒளி என்றார்.  

## பொருட்க்குறிப்பு 

**சுடச்சுடரும் பொன் போல்** என்றார் ஆயினும், கருத்து நோக்கி இவ்வாறு உரைக்கப்பட்டது.  

ஒளி போலப் பொருள்களை விளக்கலின், **ஒளி** என்றார்.  

## இலக்கணக்குறிப்பு  




## குறள் எண் 

தவம் - குறள் - 0268  

## குறள் 

**தன்னுயிர் தான்அறப் பெற்றானை ஏனைய  
மன்னுயி ரெல்லாம் தொழும்.**

## கொண்டு கூட்டும் முறை

**தன் உயிர் தான் அறப் பெற்றானை, ஏனைய மன்உயிர்எல்லாம் தொழும்**

## குறள் சாரம் 


## பரிமேலழகர் உரை

**தன் உயிர் தான் அறப் பெற்றானை** - தன் உயிரைத், தான்தனக்கு உரித்தாகப் பெற்றவனை,   

**ஏனைய மன்உயிர்எல்லாம் தொழும்** - பெறாதனவாகிய மன் உயிர்கள் எல்லாம் தொழும்.     

## பரிமேலழகர் உரைகுறிப்பு   

தனக்கு உரித்தாதல் - தவம்ஆகிய தன்கருமம் செய்தல்.  
அதனின் ஊங்குப் பெறுதற்குஅரியதுஇன்மையின், பெற்றானை என்றார்.  
அது பெறாதன என்றது ஆசையுட் பட்டு அவம்செய்யும் உயிர்களை.  
சாபமும்அருளும் ஆகிய இரண்டுஆற்றலும் உடைமையின் தொழும் என்றார்.    

## பொருட்க்குறிப்பு 

**தனக்கு உரித்தாதல்** - தவம்ஆகிய தன்கருமம் செய்தல்.  

அதனின் ஊங்குப் பெறுதற்குஅரியதுஇன்மையின், **பெற்றானை** என்றார்.  

**அது பெறாதன** என்றது ஆசையுட் பட்டு அவம்செய்யும் உயிர்களை.  

சாபமும்அருளும் ஆகிய இரண்டுஆற்றலும் உடைமையின் **தொழும்** என்றார்.    

## இலக்கணக்குறிப்பு  




## குறள் எண் 

தவம் - குறள் - 0269  

## குறள் 

**கூற்றம் குதித்தலும் கைகூடும் நோற்றலின்  
ஆற்றல் தலைப்பட் டவர்க்கு.**

## கொண்டு கூட்டும் முறை

**கூற்றம் குதித்தலும் கைகூடும், நோற்றலின் ஆற்றல் தலைப்பட்டவர்க்கு**

## குறள் சாரம் 


## பரிமேலழகர் உரை

**கூற்றம் குதித்தலும் கைகூடும்** - கூற்றத்தைக் கடத்தலும் உண்டாவதாம்,  

**நோற்றலின் ஆற்றல் தலைப்பட்டவர்க்கு** - தவத்தான் வரும் ஆற்றலைத் தலைப்பட்டார்க்கு.

## பரிமேலழகர் உரைகுறிப்பு   

சிறப்பு உம்மை கூடாமை விளக்கிற்று.  
மன்உயிர் எல்லாம் தொழுதலேயன்றி இதுவும்கைகூடும் என எச்சஉம்மையாக உரைப்பினும் அமையும்.  
ஆற்றல் - சாப அருள்கள்.  
இவை நான்கு பாட்டானும் தவம் செய்வாரது உயர்ச்சி கூறப்பட்டது.    

## பொருட்க்குறிப்பு 

**ஆற்றல்** - சாப அருள்கள்.  
இவை நான்கு பாட்டானும் (குறள் 0266 - 0269)  
தவம் செய்வாரது உயர்ச்சி கூறப்பட்டது.    

## இலக்கணக்குறிப்பு  

**சிறப்பு உம்மை** கூடாமை விளக்கிற்று.  

மன்உயிர் எல்லாம் தொழுதலேயன்றி இதுவும்கைகூடும் என **எச்சஉம்மையாக** உரைப்பினும் அமையும்.    



## குறள் எண் 

தவம் - குறள் - 0270  

## குறள் 

**இலர்பல ராகிய காரணம் நோற்பார்  
சிலர்பலர் நோலா தவர்.**

## கொண்டு கூட்டும் முறை

**இலர் பலர்ஆகிய காரணம், நோற்பார் சிலர் நோலாதார் பலர்**  

## குறள் சாரம் 


## பரிமேலழகர் உரை

**இலர் பலர்ஆகிய காரணம்** - உலகத்துச் செல்வர்கள் சிலராக நல்கூர்வார் பலராதற்குக் காரணம் யாது எனின்,  

**நோற்பார் சிலர் நோலாதார் பலர்** - தவம் செய்வார் சிலராக, அது செய்யார் பலராதல்.   

## பரிமேலழகர் உரைகுறிப்பு   

செல்வம் நல்குரவு என்பன ஈண்டு அறிவினது உண்மை இன்மைகளையும் குறித்து நின்றன.  
என்னை?   
நுண்ணுணர்வு இன்மை வறுமை, அஃதுடைமை பண்ணப் பணைத்த பெருஞ் செல்வம் (நாலடியார் .251)  என்றார் ஆகலின்.  
நோற்பார் சிலர் எனக்காரணம் கூறினமையான், காரியம் வருவித்து உரைக்கப்பட்டது.  
தவம் செய்யாதார்க்கு இம்மைஇன்பமும் இல்லை என இதனால் அவரது தாழ்வு கூறப்பட்டது.  

## பொருட்க்குறிப்பு 

* செல்வம்  
* நல்குரவு என்பன ஈண்டு அறிவினது உண்மை இன்மைகளையும் குறித்து நின்றன.  
என்னை?   

_**நுண்ணுணர்வு இன்மை வறுமை, அஃதுடைமை பண்ணப் பணைத்த பெருஞ் செல்வம் (நாலடியார் .251)**_  என்றார் ஆகலின்.  
**நோற்பார் சிலர்** எனக்காரணம் கூறினமையான், காரியம் வருவித்து உரைக்கப்பட்டது.  

தவம் செய்யாதார்க்கு இம்மைஇன்பமும் இல்லை என இதனால் அவரது தாழ்வு கூறப்பட்டது.  

## இலக்கணக்குறிப்பு  





## அதிகாரம் எண்

கூடாவொழுக்கம் - பாயிரம் - 028

## உரை

அஃதாவது _( கூடாவொழுக்கமாவது )_,  

தாம் விட்ட காம இன்பத்தை  
உரன் இன்மையின்  
பின்னும் விரும்புமாறு தோன்ற,  
அவ்வாறே கொண்டு நின்று  
தவத்தோடு பொருந்தாததாய தீய ஒழுக்கம்.  

அது விலக்குதற்கு,  
இது  
தவத்தின்பின் வைக்கப்பட்டது.




## குறள் எண் 

கூடாவொழுக்கம் - குறள் - 0271  

## குறள் 

**வஞ்ச மனத்தான் படிற்றொழுக்கம் பூதங்கள்  
ஐந்தும் அகத்தே நகும்.**

## கொண்டு கூட்டும் முறை

**வஞ்ச மனத்தான் படிற்று ஒழுக்கம் பூதங்கள் ஐந்தும் அகத்தே நகும்**

## குறள் சாரம் 


## பரிமேலழகர் உரை

**வஞ்ச மனத்தான் படிற்று ஒழுக்கம்** - வஞ்சம் பொருந்திய மனத்தை உடையவனது மறைந்த ஒழுக்கத்தை  

**பூதங்கள் ஐந்தும் அகத்தே நகும்** - உடம்பாய் அவனோடு கலந்து நிற்கின்ற பூதங்கள் ஐந்தும் கண்டு தம்முள்ளே நகும்.  


## பரிமேலழகர் உரைகுறிப்பு   

காமம் தன்கண்ணே தோன்றி நலியா நிற்கவும், அதனது இன்மை கூறிப் புறத்தாரை வஞ்சித்தலின் வஞ்சமனம் என்றும், அந்நலிவு பொறுக்கமாட்டாது ஒழுகும் களவு ஒழுக்கத்தைப் படிற்றுஒழுக்கம் என்றும் உலகத்துக் களவு உடையார் பிறர் அறியாமல் செய்வனவற்றிற்கு ஐம்பெரும் பூதங்கள் சான்றாகலின், அவ்வொழுக்கத்தையும் அவன் மறைக்கின்ற ஆற்றையும் அறிந்து, அவனறியாமல் தம்முள்ளே நகுதலின், அகத்தே நகும் என்றும் கூறினார்.  
செய்த குற்றம் மறையாது ஆகலின், அவ்வொழுக்கம் ஆகாது என்பது கருத்து.    

## பொருட்க்குறிப்பு 

* காமம் தன்கண்ணே தோன்றி நலியா நிற்கவும்,   
 அதனது இன்மை கூறிப் புறத்தாரை வஞ்சித்தலின் **வஞ்சமனம்** என்றும்,  
 * அந்நலிவு பொறுக்கமாட்டாது ஒழுகும் களவு ஒழுக்கத்தைப் **படிற்றுஒழுக்கம்** என்றும்   
 * உலகத்துக் களவு உடையார் பிறர் அறியாமல் செய்வனவற்றிற்கு ஐம்பெரும் பூதங்கள் சான்றாகலின்,  
   * அவ்வொழுக்கத்தையும்   
   * அவன் மறைக்கின்ற ஆற்றையும் அறிந்து, அவனறியாமல் தம்முள்ளே நகுதலின், **அகத்தே நகும்** என்றும் கூறினார்.    
  
செய்த குற்றம் மறையாது ஆகலின், அவ்வொழுக்கம் ஆகாது என்பது கருத்து.   

## இலக்கணக்குறிப்பு  




## குறள் எண் 

கூடாவொழுக்கம் - குறள் - 0272  

## குறள் 

**வானுயர் தோற்றம் எவன்செய்யும் தன்னெஞ்சம்  
தான்அறி குற்றம் படின்.**

## கொண்டு கூட்டும் முறை

**வான் உயர் தோற்றம் எவன் செய்யும் தான் அறி குற்றம் தன் நெஞ்சம் படின்**

## குறள் சாரம் 


## பரிமேலழகர் உரை

**வான் உயர் தோற்றம் எவன் செய்யும்** - ஒருவனுக்கு வான்போல உயர்ந்த தவவேடம் என்ன பயனைச் செய்யும்  

**தான் அறி குற்றம் தன் நெஞ்சம் படின்** - தான் குற்றம் என்று அறிந்த அதன் கண்ணே தன் நெஞ்சு தாழும் ஆயின்.  



## பரிமேலழகர் உரைகுறிப்பு   

வான்உயர் தோற்றம் என்பது 'வான் தோய்குடி' (நாலடியார் 142)  என்றாற்போல இலக்கணை வழக்கு.   
அறியாது செய்த குற்றமல்லது அறிந்து வைத்துச் செய்த குற்றம் கழுவப்படாமையின், நெஞ்சு குற்றத்ததாயேவிடும், விடவே, நின்ற வேடமாத்திரத்துக்குப் புறத்தாரை வெருட்டுதலே அல்லது வேறுபயன் இல்லை என்பதாம்.  

## பொருட்க்குறிப்பு 

**வான்உயர் தோற்றம்** என்பது _**வான் தோய்குடி' (நாலடியார் 142)**_  என்றாற்போல இலக்கணை வழக்கு.   

அறியாது செய்த குற்றமல்லது அறிந்து வைத்துச் செய்த குற்றம் கழுவப்படாமையின்,  
நெஞ்சு குற்றத்ததாயேவிடும், விடவே,  
நின்ற வேடமாத்திரத்துக்குப் புறத்தாரை வெருட்டுதலே அல்லது வேறுபயன் இல்லை என்பதாம்.  

## இலக்கணக்குறிப்பு  




## குறள் எண் 

கூடாவொழுக்கம் - குறள் - 0273  

## குறள் 

**வலியில் நிலைமையான் வல்லுருவம் பெற்றம்  
புலியின்தோல் போர்த்துமேய்ந் தற்று.**

## கொண்டு கூட்டும் முறை

**வலி இல் நிலைமையான் வல்உருவம் பெற்றம் புலியின்தோல் போர்த்து மேய்ந்தற்று**

## குறள் சாரம் 


## பரிமேலழகர் உரை

**வலி இல் நிலைமையான் வல்உருவம்** -   
மனத்தைத் தன் வழிப்படுத்தும் வலி இல்லாத இயல்பினை உடையான்   
வலியுடையார் வேடத்தைக் கொண்டு தான் அதன்வழிப்படுதல்  

**பெற்றம் புலியின்தோல் போர்த்து மேய்ந்தற்று** - பசு காவலர் கடியாமல் புலியின்தோலைப் போர்த்துப் பைங்கூழை மேய்ந்தாற் போலும்.  


## பரிமேலழகர் உரைகுறிப்பு   

இல்பொருள் உவமை.  
வலிஇல் நிலைமையான் என்ற அடையானும், மேய்ந்தற்று என்னும் தொழில் உவமையானும், வல் உருவத்தோடு மனவழிப்படுதல் என்பது பெற்றாம்.  
காவலர் கடியாமை புலி புல் தின்னாது என்பதனாலும், அச்சத்தானுமாம்.   
ஆகவே, வல்உருவங் கோடற்குப் பயன் அன்ன காரணங்களான் உலகத்தார் அயிராமை ஆயிற்று.   
இவ்வாறு தனக்குரிய இல்லாளையும் துறந்து வலியும் இன்றிப் பிறர் அயிராத வல்உருவமுங்கொண்டு நின்றவன் மனவழிப்படுதலாவது, தன் மனம்ஓடிய வழியே ஓடி மறைந்து பிறர்க்கு உரிய மகளிரை விழைதலாம்.  
அவ்வாறாதல், பெற்றம் தனக்கு உரிய புல்லைவிட்டுப் பிறர்க்குரிய பைங்கூழை மேய்ந்தாற்போலும் என்ற உவமையான் அறிக.  

## பொருட்க்குறிப்பு 

காவலர் கடியாமை புலி புல் தின்னாது என்பதனாலும், அச்சத்தானுமாம்.   
ஆகவே, வல்உருவங் கோடற்குப் பயன் அன்ன காரணங்களான் உலகத்தார் அயிராமை ஆயிற்று.   

இவ்வாறு  
தனக்குரிய இல்லாளையும் துறந்து வலியும் இன்றிப் பிறர் அயிராத வல்உருவமுங்கொண்டு நின்றவன் மனவழிப்படுதலாவது,  
தன் மனம்ஓடிய வழியே ஓடி மறைந்து பிறர்க்கு உரிய மகளிரை விழைதலாம்.   

அவ்வாறாதல்,  
**பெற்றம் தனக்கு உரிய புல்லைவிட்டுப் பிறர்க்குரிய பைங்கூழை மேய்ந்தாற்போலும்** என்ற உவமையான் அறிக.  

## இலக்கணக்குறிப்பு  

இல்பொருள் உவமை.   

* **வலிஇல் நிலைமையான்** என்ற அடையானும்,  
* **மேய்ந்தற்று** என்னும் தொழில் உவமையானும், வல் உருவத்தோடு மனவழிப்படுதல் என்பது பெற்றாம்.  



## குறள் எண் 

கூடாவொழுக்கம் - குறள் - 0274  

## குறள் 

**தவம்மறைந்து அல்லவை செய்தல் புதல்மறைந்து  
வேட்டுவன் புள்சிமிழ்த் தற்று.**

## கொண்டு கூட்டும் முறை

**தவம் மறைந்து அல்லவை செய்தல், வேட்டுவன் புதல் மறைந்து புள் சிமிழ்த்தற்று**

## குறள் சாரம் 


## பரிமேலழகர் உரை

**தவம் மறைந்து அல்லவை செய்தல்** - அவ் வலிஇல் நிலைமையான் தவவேடத்தின்கண்ணே மறைந்து நின்று தவமல்லவற்றைச் செய்தல்,   

**வேட்டுவன் புதல் மறைந்து புள் சிமிழ்த்தற்று** - வேட்டுவன் புதலின்கண்ணே மறைந்துநின்று புட்களைப் பிணித்தாற்போலும்.

## பரிமேலழகர் உரைகுறிப்பு   

தவம் ஆகுபெயர்.  
தவம் அல்லவற்றைச் செய்தலாவது, பிறர்க்கு உரிய மகளிரைத் தன்வயத்தாக்குதல்.  
இதுவும் இத்தொழில் உவமையான் அறிக.   

## பொருட்க்குறிப்பு 

**தவம் அல்லவற்றைச் செய்தலாவது**, பிறர்க்கு உரிய மகளிரைத் தன்வயத்தாக்குதல்.   

## இலக்கணக்குறிப்பு  

**தவம்** ஆகுபெயர்.   

இதுவும் இத்தொழில் உவமையான் அறிக.   



## குறள் எண் 

கூடாவொழுக்கம் - குறள் - 0275  

## குறள் 

**பற்றற்றேம் என்பார் படிற்றொழுக்கம் எற்றெற்றென்று  
ஏதம் பலவுந் தரும்.**

## கொண்டு கூட்டும் முறை

**பற்று அற்றேம் என்பார் படிற்று ஒழுக்கம், எற்று எற்று என்று ஏதம் பலவும் தரும்**

## குறள் சாரம் 


## பரிமேலழகர் உரை

**பற்று அற்றேம் என்பார் படிற்று ஒழுக்கம்** - தம்மைப் பிறர் நன்கு மதித்தற்பொருட்டு யாம் பற்றுஅற்றேம் என்று சொல்வாரது மறைந்தஒழுக்கம்,   

**எற்று எற்று என்று ஏதம் பலவும் தரும்** -   
அப்பொழுது இனிதுபோலத் தோன்றும் ஆயினும்,  
பின் என் செய்தேம் என் செய்தேம் என்று தாமே இரங்கும்வகை, அவர்க்குப் பல துன்பங்களையும் கொடுக்கும்.   

## பரிமேலழகர் உரைகுறிப்பு   

சொல் அளவல்லது பற்று அறாமையின், பற்று அற்றேம் என்பார் என்றும், சிறிதாய்க் கணத்துள்ளே அழிவதாய இன்பத்தின்பொருட்டுப் பெரிதாய் நெடுங்காலம் நிற்பதாய பாவத்தைச் செய்தார், அதன் விளைவின் கண் அந்தோ வினையே என்றழுவர் (சீவக சிந்தாமணி		முத்தி இலம்பகம் 26 ) ஆகலின், எற்று எற்று என்றும் கூறினார்.   
இவை ஐந்து பாட்டானும் கூடா ஒழுக்கத்தின் இழுக்கம் கூறப்பட்டது.  

## பொருட்க்குறிப்பு 

சொல் அளவல்லது பற்று அறாமையின், **பற்று அற்றேம் என்பார்** என்றும்,  
சிறிதாய்க் கணத்துள்ளே அழிவதாய இன்பத்தின்பொருட்டுப் பெரிதாய் நெடுங்காலம் நிற்பதாய பாவத்தைச் செய்தார்,   
அதன் விளைவின் கண் அந்தோ வினையே என்றழுவர் (சீவக சிந்தாமணி		முத்தி இலம்பகம் 26 ) ஆகலின்,   
**எற்று எற்று** என்றும் கூறினார்.     

இவை ஐந்து பாட்டானும் ( குறள் 0271 - 0275)
கூடா ஒழுக்கத்தின் இழுக்கம் கூறப்பட்டது.     

## இலக்கணக்குறிப்பு  




## குறள் எண் 

கூடாவொழுக்கம் - குறள் - 0276  

## குறள் 

**நெஞ்சில் துறவார் துறந்தார்போல் வஞ்சித்து  
வாழ்வாரின் வன்கணார் இல்.**

## கொண்டு கூட்டும் முறை

**நெஞ்சின் துறவார், துறந்தார் போல் வஞ்சித்து வாழ்வாரின், வன்கணார் இல்**

## குறள் சாரம் 


## பரிமேலழகர் உரை

**நெஞ்சின் துறவார்** - நெஞ்சால் பற்றுஅறாது வைத்து,   

**துறந்தார் போல் வஞ்சித்து வாழ்வாரின்** - பற்றுஅற்றார் போன்று தானம்செய்வாரை வஞ்சித்து வாழுபவர்போல,    

**வன்கணார் இல்** - வன்கண்மையையுடையார் உலகத்து இல்லை. 

## பரிமேலழகர் உரைகுறிப்பு   

தானம் செய்வாரை வஞ்சித்தலாவது, யாம் மறுமைக்கண் தேவராற்பொருட்டு இவ்வருந்தவர்க்கு இன்னதுஈதும்என்று அறியாது ஈந்தாரை, அதுகொண்டு இழிபிறப்பினராக்குதல்.  
அவர் இழிபிறப்பினராதல் 'அடங்கலர்க்கு ஈந்த தானப் பயத்தினால் அலறும் முந்நீர்த் - தடங்கடல் நடுவுள் தீவு பல உள அவற்றுள் தோன்றி உடம்போடு முகங்கள் ஒவ்வார் ஊழ்கனி மாந்தி வாழ்வர் - மடங்கலஞ் சீற்றத்துப் பின் மானவேல் மன்னர் ஏறே' (சீவக சிந்தாமணி		முத்தி இலம்பகம் 2842 244 ) என்பதனால் அறிக.  
தமக்கு ஆவன செய்தார்க்கு ஆகாதன விளைத்தலின், 'வன்கணார் இல் என்றார்.  

## பொருட்க்குறிப்பு 

**தானம் செய்வாரை வஞ்சித்தலாவது**, யாம் மறுமைக்கண் தேவராற்பொருட்டு இவ்வருந்தவர்க்கு இன்னதுஈதும்என்று அறியாது ஈந்தாரை, அதுகொண்டு இழிபிறப்பினராக்குதல்.   

**அவர் இழிபிறப்பினராதல்** _**'அடங்கலர்க்கு ஈந்த தானப் பயத்தினால் அலறும் முந்நீர்த் - தடங்கடல் நடுவுள் தீவு பல உள அவற்றுள் தோன்றி உடம்போடு முகங்கள் ஒவ்வார் ஊழ்கனி மாந்தி வாழ்வர் - மடங்கலஞ் சீற்றத்துப் பின் மானவேல் மன்னர் ஏறே' (சீவக சிந்தாமணி		முத்தி இலம்பகம் 2842 244 )**_ என்பதனால் அறிக.   

தமக்கு ஆவன செய்தார்க்கு ஆகாதன விளைத்தலின், **வன்கணார் இல்** என்றார்.  

## இலக்கணக்குறிப்பு  




## குறள் எண் 

கூடாவொழுக்கம் - குறள் - 0277  

## குறள் 

**புறங்குன்றி கண்டனைய ரேனும் அகங்குன்றி  
மூக்கிற் கரியார் உடைத்து.**

## கொண்டு கூட்டும் முறை

**குன்றிப்புறம் கண்டு அனையரேனும், குன்றி மூக்கின் அகம் கரியார் உடைத்து**

## குறள் சாரம் 


## பரிமேலழகர் உரை

**குன்றிப்புறம் கண்டு அனையரேனும்** - குன்றியின் புறம் போல வேடத்தாற் செம்மையுடையராயினும்,

**குன்றி மூக்கின் அகம் கரியார் உடைத்து** - அதன் மூக்குப் போல மனம் இருண்டு இருப்பாரை உடைத்து உலகம்   

## பரிமேலழகர் உரைகுறிப்பு   

குன்றி ஆகுபெயர்.   
செம்மை கருமை என்பன பொருளின்கண்  நிறத்தை விட்டுச் செப்பத்தினும் அறியாமையினும், பண்பால் ஒத்தலின், இவை பண்பு உவமை.   
கூழின் மலிமனம் போன்றிரு ளாநின்ற கோகிலமே (திருக்கோவை 322) என்பதும் அது.  

## பொருட்க்குறிப்பு 


## இலக்கணக்குறிப்பு  

**குன்றி** ஆகுபெயர்.   
**செம்மை கருமை** என்பன பொருளின்கண்  நிறத்தை விட்டுச் **செப்பத்தினும் அறியாமையினும்** சென்றன ஆயினும்,  
பண்பால் ஒத்தலின், இவை பண்பு உவமை.   

_**கூழின் மலிமனம் போன்றிரு ளாநின்ற கோகிலமே (திருக்கோவை 322)**_ என்பதும் அது.   



## குறள் எண் 

கூடாவொழுக்கம் - குறள் - 0278  

## குறள் 

**மனத்தது மாசாக மாண்டார்நீ ராடி  
மறைந்தொழுகு மாந்தர் பலர்.**

## கொண்டு கூட்டும் முறை

**மாசு மனத்தது ஆக, மாண்டார் நீர் ஆடி மறைந்து ஒழுகும் மாந்தர் பலர்** 

## குறள் சாரம் 


## பரிமேலழகர் உரை

**மாசு மனத்தது ஆக** - மாசு தம்மனத்தின் கண்ணதாக,   

**மாண்டார் நீர் ஆடி** - பிறர்க்குத் தவத்தான் மாட்சிமையுயராய் நீரின் மூழ்கிக்காட்டி,  

**மறைந்து ஒழுகும் மாந்தர் பலர்**- தாம் அதன்கண்ணே மறைந்து செல்லும் மாந்தர் உலகத்துப் பலர்  

## பரிமேலழகர் உரைகுறிப்பு   

மாசு காம வெகுளி மயக்கங்கள்.   
அவை போகற்குஅன்றி மாண்டார்என்று பிறர் கருதுதற்கு நீராடுதலான், அத்தொழிலை அவர் மறைதற்கு இடனாக்கினார்.  
இனி மாண்டார் நீராடி என்பதற்கு மாட்சிமைப்பட்டாரது நீர்மையை உடையராய என உரைப்பாரும் உளர்.  
இவை மூன்று பாட்டானும் அவ்வொழுக்கமுடையாரது குற்றமும், அவரை அறிந்து நீக்கல் வேண்டும் என்பதும் கூறப்பட்டன.  

## பொருட்க்குறிப்பு 

**மாசு** காம வெகுளி மயக்கங்கள்.     

அவை போகற்குஅன்றி மாண்டார்என்று பிறர் கருதுதற்கு நீராடுதலான்,  
அத்தொழிலை அவர் மறைதற்கு இடனாக்கினார்.    

இனி மாண்டார் நீராடி என்பதற்கு  
மாட்சிமைப்பட்டாரது நீர்மையை உடையராய என உரைப்பாரும் உளர்.  

இவை மூன்று பாட்டானும் (குறள் 0276 - 0278),  
* அவ்வொழுக்கமுடையாரது குற்றமும்,   
* அவரை அறிந்து நீக்கல் வேண்டும் என்பதும் கூறப்பட்டன.  

## இலக்கணக்குறிப்பு  




## குறள் எண் 

கூடாவொழுக்கம் - குறள் - 0279  

## குறள் 

**கணைகொடிது யாழ்கோடு செவ்விதுஆங்கு அன்ன 
வினைபடு பாலால் கொளல்.**  

## கொண்டு கூட்டும் முறை

**கணை கொடிது யாழ் கோடு செவ்விது, ஆங்கு அன்ன வினைபடு பாலால் கொளல்**  

## குறள் சாரம் 


## பரிமேலழகர் உரை

**கணை கொடிது யாழ் கோடு செவ்விது** -   
அம்பு வடிவால் செவ்விதாயினும், செயலால் கொடிது,   
யாழ் கோட்டால் வளைந்ததாயினும் செயலால் செவ்விது.   

**ஆங்கு அன்ன வினைபடு பாலால் கொளல்** -   
அவ்வகையே தவம் செய்வோரையும் கொடியர் செவ்வியர் என்பது வடிவால் கொள்ளாது   
அவர்செயல்பட்ட கூற்றானே அறிந்து கொள்க.   


## பரிமேலழகர் உரைகுறிப்பு   

கணைக்குச்செயல் கொலை.  
யாழுக்குச் செயல் இசையால் இன்பம் பயத்தல்.  
அவ்வகையே செயல் பாவமாயின் கொடியர் எனவும், அறமாயின் செவ்வியர் எனவுங் கொள்க என்பதாம்.  
இதனால் அவரை அறியும் ஆறு கூறப்பட்டது.    

## பொருட்க்குறிப்பு 

கணைக்குச்செயல் கொலை.  
யாழுக்குச் செயல் இசையால் இன்பம் பயத்தல்.  

அவ்வகையே செயல் பாவமாயின் கொடியர் எனவும்,   
அறமாயின் செவ்வியர் எனவுங் கொள்க என்பதாம்.    

இதனால் அவரை அறியும் ஆறு கூறப்பட்டது.     

## இலக்கணக்குறிப்பு  




## குறள் எண் 

கூடாவொழுக்கம் - குறள் - 0280  

## குறள் 

**மழித்தலும் நீட்டலும் வேண்டா உலகம்  
பழித்தது ஒழித்து விடின்.**

## கொண்டு கூட்டும் முறை

**மழித்தலும் நீட்டலும் வேண்டா உலகம் பழித்தது ஒழித்து விடின்**

## குறள் சாரம் 


## பரிமேலழகர் உரை

**மழித்தலும் நீட்டலும் வேண்டா** -   
தவம் செய்வோர்க்கு   
தலை மயிரை மழித்தலும் சடையாக்கலும்ஆகிய வேடமும் வேண்டா.   

**உலகம் பழித்தது ஒழித்து விடின்** - உயர்ந்தோர் தவத்திற்குஆகாது என்று குற்றம்கூறிய ஒழுக்கத்தைக் கடிந்துவிடின்.  

## பரிமேலழகர் உரைகுறிப்பு   

பறித்தலும் மழித்தலுள் அடங்கும்.  
மழித்தல் என்பதே தலைமயிரை உணர்த்தலின், அது கூறார்ஆயினார்.   
இதனால் கூடா ஒழுக்கம் இல்லாதார்க்கு வேடமும் வேண்டா என அவரது சிறப்புக் கூறப்பட்டது.  

## பொருட்க்குறிப்பு 

பறித்தலும் மழித்தலுள் அடங்கும்.  
மழித்தல் என்பதே தலைமயிரை உணர்த்தலின், அது கூறார்ஆயினார்.  

இதனால் கூடா ஒழுக்கம் இல்லாதார்க்கு வேடமும் வேண்டா என அவரது சிறப்புக் கூறப்பட்டது.   

## இலக்கணக்குறிப்பு  





## அதிகாரம் எண்

கள்ளாமை - பாயிரம் - 029

## உரை

அஃதாவது _( கள்ளாமையாவது )_,  

பிறர் உடைமையாயிருப்பது யாதொரு பொருளையும்  
அவரை வஞ்சித்துக் கொள்ளக் கருதாமை.  

கருதலும் செய்தலோடு ஒத்தலின்,  
கள்ளாமை என்றார்.  

இல்வாழ்வார்க்கு ஆயின்,  
தமரோடு விளையாட்டு வகையால்  
அவரை வஞ்சித்துக் கோடற்கு இயைந்த பொருள்களை  
அங்ஙனம் கொள்ளினும் அமையும்.  

துறந்தார்க்கு ஆயின் 
அதனைக் கருதிய வழியும் பெரியதோர் இழுக்காம்   
ஆகலின்,   
இது துறவறமாயிற்று.  

புறத்துப்போகாது மடங்கி  
ஒருதலைப்பட்டு   
உயிரையே நோக்கற்பாலதாய அவர் மனம்  
அஃது ஒழிந்து   
புறத்தேபோந்து   
பஃறலைப்பட்டு  
உடம்பின்பொருட்டுப் பொருளை நோக்குதலே அன்றி,  
அதுதன்னையும் வஞ்சித்துக்கொள்ளக் கருதுதல்  
அவர்க்குப் பெரியதோர் இழுக்காதல் அறிக.  

இவ்வாறு 
வாய்மை முதல்  
கொல்லாமை ஈறாய நான்கு அதிகாரத்திற்கும் ஒக்கும்.  

பொருள் பற்றி நிகழும் குற்றத்தை விலக்குகின்றதாகலின்,  
இது காமம் பற்றி நிகழ்வதாய கூடாவொழுக்கத்தின் பின் வைக்கப்பட்டது.


## கடினமான சொற்கள்

பஃறலைப்பட்டு - பல விடயங்களிலும் அகப்பட்டுக் கொண்டு 




## குறள் எண் 

கள்ளாமை  - குறள் - 281  

## குறள் 

**எள்ளாமை வேண்டுவான் என்பான் எனைத்தொன்றும்  
கள்ளாமை காக்கதன் நெஞ்சு.**

## கொண்டு கூட்டும் முறை

**எள்ளாமை வேண்டுவான் என்பான், எனைத்தொன்றும் கள்ளாமை தன் நெஞ்சு காக்க**

## குறள் சாரம் 


## பரிமேலழகர் உரை

**எள்ளாமை வேண்டுவான் என்பான்** - வீட்டினை இகழாது விரும்புவான் இவன் என்று தவத்தோரான் நன்கு மதிக்கப்படுவான்,   
  
**எனைத்தொன்றும் கள்ளாமை தன் நெஞ்சு காக்க** - யாதொரு பொருளையும் பிறரை வஞ்சித்துக்கொள்ளக் கருதாவகை தன் நெஞ்சினைக் காக்க. 

## பரிமேலழகர் உரைகுறிப்பு   

எள்ளாது என்னும் எதிர்மறைவினையெச்சம் எள்ளாமைஎனத் திரிந்து நின்றது.  
வீட்டினை இகழ்தலாவது காட்சியே அளவையாவதுஎன்றும், நிலம், நீர், தீ, வளி எனப் பூதம் நான்கே என்றும், அவற்றது புணர்ச்சி விசேடத்தால் தோன்றி பிரிவான் மாய்வதாய உடம்பின்கண்ணே அறிவு மதுவின் கண் களிப்புப் போல வெளிப்பட்டுஅழியும் என்றும், இறந்தஉயிர் பின் பிறவாதுஎன்றும், இன்பமும் பொருளும் ஒருவனால் செய்யப்படுவது என்றும் சொல்லும் உலோகாயதம் முதலிய மயக்கநூல்களைத் தெளிந்து, அவற்றிற்கு ஏற்ப ஒழுகுதல்.  
ஞானத்திற்கு ஏதுவாய மெய்ந்நூற்பொருளையேனும், ஆசிரியனை வழிபட்டன்றி அவனை வஞ்சித்துக்கொள்ளின் அதுவும் களவாம் ஆகலின், எனைத்து ஒன்றும் என்றார்.   
நெஞ்சுகள்ளாமற் காக்க எனவே, துறந்தார்க்கு விலக்கப்பட்ட கள்ளுதல் கள்ளக்கருதுதல் என்பது பெற்றாம்.   

## பொருட்க்குறிப்பு 

**வீட்டினை இகழ்தலாவது**   
* காட்சியே அளவையாவதுஎன்றும்,   
* நிலம், நீர், தீ, வளி எனப் பூதம் நான்கே என்றும்,   
* அவற்றது புணர்ச்சி விசேடத்தால் தோன்றி பிரிவான் மாய்வதாய உடம்பின்கண்ணே அறிவு மதுவின் கண் களிப்புப் போல வெளிப்பட்டுஅழியும் என்றும்,  
* இறந்தஉயிர் பின் பிறவாதுஎன்றும்,   
* இன்பமும் பொருளும் ஒருவனால் செய்யப்படுவது என்றும் சொல்லும் உலோகாயதம் முதலிய மயக்கநூல்களைத் தெளிந்து, அவற்றிற்கு ஏற்ப ஒழுகுதல்.  

ஞானத்திற்கு ஏதுவாய மெய்ந்நூற்பொருளையேனும்,   
ஆசிரியனை வழிபட்டன்றி அவனை வஞ்சித்துக்கொள்ளின் அதுவும் களவாம் ஆகலின், **எனைத்து ஒன்றும்** என்றார்.   

நெஞ்சுகள்ளாமற் காக்க எனவே, துறந்தார்க்கு விலக்கப்பட்ட கள்ளுதல் கள்ளக்கருதுதல் என்பது பெற்றாம்.   

## இலக்கணக்குறிப்பு  

எள்ளாது என்னும் எதிர்மறைவினையெச்சம் **எள்ளாமை**எனத் திரிந்து நின்றது.  



## குறள் எண் 

கள்ளாமை  - குறள் - 282  

## குறள் 

**உள்ளத்தால் உள்ளலும் தீதே பிறன்பொருளைக்  
கள்ளத்தால் கொள்வேம் எனல்.**

## கொண்டு கூட்டும் முறை

**உள்ளத்தால் உள்ளலும் தீதே, பிறன் பொருளைக் கள்ளத்தால் கொள்வேம் எனல்**

## குறள் சாரம் 


## பரிமேலழகர் உரை

**உள்ளத்தால் உள்ளலும் தீதே** - குற்றங்களைத் தன்நெஞ்சால் கருதுதலும் துறந்தார்க்குப் பாவம்,   

**பிறன் பொருளைக் கள்ளத்தால் கொள்வேம் எனல்** - ஆதலால், பிறனொருவன்பொருளை அவன் அறியாவகையால் வஞ்சித்துக் கொள்வோம் என்று கருதற்க. 

## பரிமேலழகர் உரைகுறிப்பு   

உள்ளத்தால் என வேண்டாது கூறினார், அவர் உள்ளம் ஏனையோர் உள்ளம் போலாது சிறப்புடைத்து என்பது முடித்தற்கு.   
உள்ளலும் என்பது இழிவு சிறப்பு உம்மை.   
அல் விகுதி வியங்கோள் எதிர்மறைக்கண் வந்தது.  
இவை இரண்டு பாட்டானும் இந்நடைக்குக் களவாவது இதுஎன்பதூஉம் அது கடியப்படுவதுஎன்பதூஉம் கூறப்பட்டன.   

## பொருட்க்குறிப்பு 

**உள்ளத்தால்** என வேண்டாது கூறினார்,   
அவர் உள்ளம் ஏனையோர் உள்ளம் போலாது சிறப்புடைத்து என்பது முடித்தற்கு.   

இவை இரண்டு பாட்டானும் (குறள் 0281 - 0282)   
இந்நடைக்குக் களவாவது இதுஎன்பதூஉம் அது கடியப்படுவதுஎன்பதூஉம் கூறப்பட்டன.   

## இலக்கணக்குறிப்பு  

**உள்ளலும்** என்பது இழிவு சிறப்பு உம்மை.   

**அல்** விகுதி வியங்கோள் எதிர்மறைக்கண் வந்தது.  



## குறள் எண் 

கள்ளாமை  - குறள் - 283  

## குறள் 

**களவினால் ஆகிய ஆக்கம் அளவிறந்து  
ஆவது போலக் கெடும்.**

## கொண்டு கூட்டும் முறை

**களவினால் ஆகிய ஆக்கம், ஆவது போல அளவிறந்து கெடும்**  

## குறள் சாரம் 


## பரிமேலழகர் உரை

**களவினால் ஆகிய ஆக்கம்** - களவினால்உளதாகிய பொருள்,   

**ஆவது போல அளவிறந்து கெடும்** - வளர்வது போலத் தோன்றித் தன்எல்லையைக் கடந்து கெடும்.  

## பரிமேலழகர் உரைகுறிப்பு   

ஆக்கத்திற்கு ஏதுவாகலின், ஆக்கம் எனப்பட்டது.   
எல்லையைக் கடந்து கெடுதலாவது, தான் போங்காற் பாவத்தையும் பழியையும் நிறுத்திச் செய்த அறத்தையும் உடன்கொண்டு போதல்.  
அளவு அறிந்தென்று பாடமோதி, அவர் பயன்கொள்ளும் அளவு அறிந்து அவ்வளவிற்கு உதவாது கெடும் என்றுஉரைப்பாரும் உளர்.  

## பொருட்க்குறிப்பு 

ஆக்கத்திற்கு ஏதுவாகலின், **ஆக்கம்** எனப்பட்டது.   

**எல்லையைக் கடந்து கெடுதலாவது**,  
தான் போங்காற் பாவத்தையும் பழியையும் நிறுத்திச்   
செய்த அறத்தையும் உடன்கொண்டு போதல்.    

அளவு அறிந்தென்று பாடமோதி,   
அவர் பயன்கொள்ளும் அளவு அறிந்து அவ்வளவிற்கு உதவாது கெடும் என்றுஉரைப்பாரும் உளர்.  

## இலக்கணக்குறிப்பு  




## குறள் எண் 

கள்ளாமை  - குறள் - 284  

## குறள் 

**களவின்கண் கன்றிய காதல் விளைவின்கண்  
வீயா விழுமம் தரும்.**

## கொண்டு கூட்டும் முறை

**களவின்கண் கன்றிய காதல், விளைவின்கண் வீயா விழுமம் தரும்**

## குறள் சாரம் 


## பரிமேலழகர் உரை

**களவின்கண் கன்றிய காதல்** - பிறர்பொருளை வஞ்சித்துக் கோடற்கண்ணே மிக்க வேட்கை,   

**விளைவின்கண் வீயா விழுமம் தரும்** - அப்பொழுது இனிதுபோலத் தோன்றித் தான் பயன் கொடுக்கும்பொழுது தொலையாத இடும்பையைக் கொடுக்கும்.  

## பரிமேலழகர் உரைகுறிப்பு   

கன்றுதலான் எஞ்ஞான்றும் அக்களவையே பயில்வித்து அதனால் பாவமும் பழியும் பயந்தே விடுதலின், வீயாவிழுமம்தரும் என்றார்.  
இவை இரண்டு பாட்டானும் அது கடியப்படுதற்குக் காரணம் கூறப்பட்டது.   

## பொருட்க்குறிப்பு 

கன்றுதலான் எஞ்ஞான்றும் அக்களவையே பயில்வித்து அதனால் பாவமும் பழியும் பயந்தே விடுதலின், **வீயாவிழுமம்தரும்** என்றார்.  

இவை இரண்டு பாட்டானும் (குறள் 0283 - 0284 )  
அது கடியப்படுதற்குக் காரணம் கூறப்பட்டது.   

## இலக்கணக்குறிப்பு  




## குறள் எண் 

கள்ளாமை  - குறள் - 285  

## குறள் 

**அருள்கருதி அன்புடைய ராதல் பொருள்கருதிப்  
பொச்சாப்புப் பார்ப்பார்கண் இல்.**  

## கொண்டு கூட்டும் முறை

**அருள் கருதி அன்பு உடையர்ஆதல், பொருள் கருதிப் பொச்சாப்புப் பார்ப்பார்கண் இல்**

## குறள் சாரம் 


## பரிமேலழகர் உரை

**அருள் கருதி அன்பு உடையர் ஆதல்**- அருளினது உயர்ச்சியைஅறிந்து அதன்மேல் அன்புடையராய்ஒழுகுதல்,  

**பொருள் கருதிப் பொச்சாப்புப் பார்ப்பார்கண் இல்** - பிறர்பொருளை வஞ்சித்துக்கொள்ளக் கருதி அவரது சோர்வு பார்ப்பார்மாட்டு உண்டாகாது.   

## பரிமேலழகர் உரைகுறிப்பு   

தமக்குஉரிய பொருளையும் அதனது குற்றம் நோக்கித் துறந்து போந்தவர், பின் பிறர்க்குஉரிய பொருளை நன்குமதித்து, அதனை வஞ்சித்துக்கோடற்கு அவரது சோர்வுபார்க்கும் மருட்சியரானால், அவர்மாட்டு, உயிர்கள்மேல் அருள்செய்தல் நமக்குஉறுதி என்று அறிந்து அவ்வருளின் வழுவாதுஒழுகும் தெருட்சி, கூடாது என்பதாம்.  

## பொருட்க்குறிப்பு 

தமக்குஉரிய பொருளையும் அதனது குற்றம் நோக்கித் துறந்து போந்தவர்,  
பின் பிறர்க்குஉரிய பொருளை நன்குமதித்து,   
அதனை வஞ்சித்துக்கோடற்கு அவரது சோர்வுபார்க்கும் மருட்சியரானால்,   
அவர்மாட்டு,   
உயிர்கள்மேல் அருள்செய்தல் நமக்குஉறுதி என்று அறிந்து அவ்வருளின் வழுவாதுஒழுகும் தெருட்சி, கூடாது என்பதாம்.  

## இலக்கணக்குறிப்பு  




## குறள் எண் 

கள்ளாமை  - குறள் - 286  

## குறள் 

**அளவின்கண் நின்றொழுகல் ஆற்றார் களவின்கண்  
கன்றிய காத லவர்.**

## கொண்டு கூட்டும் முறை

**அளவின்கண் நின்று ஒழுகல் ஆற்றார், களவின்கண் கன்றிய காதலவர்**

## குறள் சாரம் 


## பரிமேலழகர் உரை

**அளவின்கண் நின்று ஒழுகல் ஆற்றார்** - உயிர் முதலியவற்றை அளத்தலாகிய நெறியின்கண் நின்று அதற்கு ஏற்ப ஒழுகமாட்டார்,   

**களவின்கண் கன்றிய காதலவர்** - களவின்கண்ணே மிக்க வேட்கையைஉடையார்.  

## பரிமேலழகர் உரைகுறிப்பு   

உயிர் முதலியவற்றை அளத்தலாவது, காட்சி முதலாகச் சொல்லப்பட்ட அளவைகளான் உயிர்ப் பொருளையும், அதற்கு அநாதியாய் வருகின்ற நல்வினை தீவினைக்கு உற்ற விளைவுகளையும் அவற்றான் அது நாற்கதியுள் பிறந்து இறந்து வருதலையும், அது செய்யாமல் அவற்றைக் கெடுத்தற்கு உபாயமாகிய யோக ஞானங்களையும், அவற்றான் அஃது எய்தும் வீட்டினையும், அளந்து உள்ளவாறு அறிதல்.   
இதனை ஆருகதர் தருமத்தியானம் என்ப.   
அதற்கு ஏற்ப ஒழுகுதலாவது, அவ்வளக்கப்பட்டனவற்றுள் தீயனவற்றின் நீங்கி நல்லனவற்றின் வழி நிற்றல்.  

## பொருட்க்குறிப்பு 

**உயிர் முதலியவற்றை அளத்தலாவது**,   
* காட்சி முதலாகச் சொல்லப்பட்ட அளவைகளான் உயிர்ப் பொருளையும்,   
* அதற்கு அநாதியாய் வருகின்ற நல்வினை தீவினைக்கு உற்ற விளைவுகளையும்  
* அவற்றான் அது நாற்கதியுள் பிறந்து இறந்து வருதலையும்,   
* அது செய்யாமல் அவற்றைக் கெடுத்தற்கு உபாயமாகிய யோக ஞானங்களையும்,  
* அவற்றான் அஃது எய்தும் வீட்டினையும், அளந்து உள்ளவாறு அறிதல்.    
இதனை ஆருகதர் தருமத்தியானம் என்ப.   

**அதற்கு ஏற்ப ஒழுகுதலாவது**, அவ்வளக்கப்பட்டனவற்றுள்   
* தீயனவற்றின் நீங்கி   
* நல்லனவற்றின் வழி நிற்றல்.  

## இலக்கணக்குறிப்பு  




## குறள் எண் 

கள்ளாமை  - குறள் - 287  

## குறள் 

**களவென்னும் காரறி வாண்மை அளவுஎன்னும்  
ஆற்றல் புரிந்தார்கண் இல்.**

## கொண்டு கூட்டும் முறை

**களவு என்னும் கார் அறிவாண்மை அளவு என்னும் ஆற்றல் புரிந்தார்கண் இல்**

## குறள் சாரம் 


## பரிமேலழகர் உரை

**களவு என்னும் கார் அறிவாண்மை** - களவுஎன்று சொல்லப்படுகின்ற இருண்டஅறிவினை உடையராதல்  

**அளவு என்னும் ஆற்றல் புரிந்தார்கண் இல்** - உயிர் முதலியவற்றை அளத்தல்என்னும் பெருமையை விரும்பினார்கண் இல்லை.  

## பரிமேலழகர் உரைகுறிப்பு   

இருள் மயக்கம்.   
காரியத்தைக் காரணமாக உபசரித்துக் களவென்னும் கார் அறிவு ஆண்மை என்றும், காரணத்தைக் காரியமாக்கி அளவு என்னும் ஆற்றல் என்றும் கூறினார்.   
களவும் துறவும், இருளும் ஒளியும் போலத் தம்முள் மாறாகலின், ஒருங்கு நில்லாஎன்பது இவை மூன்றுபாட்டானும் கூறப்பட்டது.  

## பொருட்க்குறிப்பு 

**இருள்** மயக்கம்.   

* காரியத்தைக் காரணமாக உபசரித்துக் **களவென்னும் கார் அறிவு ஆண்மை** என்றும்,   
* காரணத்தைக் காரியமாக்கி **அளவு என்னும் ஆற்றல்** என்றும் கூறினார்.   

களவும் துறவும், இருளும் ஒளியும் போலத் தம்முள் மாறாகலின், ஒருங்கு நில்லாஎன்பது   
இவை மூன்றுபாட்டானும் (குறள் 0285 - 0287)  
கூறப்பட்டது.  

## இலக்கணக்குறிப்பு  




## குறள் எண் 

கள்ளாமை  - குறள் - 288  

## குறள் 

**அளவறிந்தார் நெஞ்சத் தறம்போல நிற்கும்  
களவறிந்தார் நெஞ்சில் கரவு.**

## கொண்டு கூட்டும் முறை

**அளவு அறிந்தார் நெஞ்சத்து அறம்போல நிற்கும், களவு அறிந்தார் நெஞ்சில் கரவு** 

## குறள் சாரம் 


## பரிமேலழகர் உரை

**அளவு அறிந்தார் நெஞ்சத்து அறம்போல நிற்கும்** - அவ்வளத்தலையே பயின்றவர் நெஞ்சத்து அறம் நிலைபெற்றாற்போல நிலைபெறும்,   

**களவு அறிந்தார் நெஞ்சில் கரவு** - களவையே பயின்றவர் நெஞ்சத்து வஞ்சனை. 

## பரிமேலழகர் உரைகுறிப்பு   

உயிர் முதலியவற்றை அளந்தறிந்தார்க்குத் துறவறம் சலியாதுநிற்கும் என்பது இவ்வுவமையால் பெற்றாம்.   
களவோடு மாறின்றி நிற்பது இதனால் கூறப்பட்டது.   

## பொருட்க்குறிப்பு 

களவோடு மாறின்றி நிற்பது இதனால் கூறப்பட்டது.    

## இலக்கணக்குறிப்பு  

உயிர் முதலியவற்றை அளந்தறிந்தார்க்குத்   
துறவறம் சலியாதுநிற்கும் என்பது இவ்வுவமையால் பெற்றாம்.    



## குறள் எண் 

கள்ளாமை  - குறள் - 289  

## குறள் 

**அளவல்ல செய்தாங்கே வீவர் களவல்ல  
மற்றைய தேற்றா தவர்.**

## கொண்டு கூட்டும் முறை

**அளவு அல்ல செய்தாங்கே வீவர், களவு அல்ல மற்றைய தேற்றாதவர்** 

## குறள் சாரம் 


## பரிமேலழகர் உரை

**அளவு அல்ல செய்தாங்கே வீவர்** - அவ்வளவல்லாத தீய நினைவுகளை நினைத்தபொழுதே கெடுவர்,   

**களவு அல்ல மற்றைய தேற்றாதவர்** - களவுஅல்லாத பிறவற்றை அறியாதவர். 

## பரிமேலழகர் உரைகுறிப்பு   

தீய நினைவுகளாவன  பொருளுடையாரை வஞ்சிக்குமாறும், அவ்வஞ்சனையால் அது கொள்ளுமாறும், கொண்டஅதனால் தாம் புலன்களை நுகருமாறும் முதலாயின.   
நினைத்தலும் செய்தலாகலின், செய்துஎன்றும், அஃது உள்ள அறங்களைப் போக்கி, கரந்த சொற்செயல்களைப் புகுவித்து அப்பொழுதே கெடுக்கும்ஆகலின் ஆங்கே வீவர் என்றும் கூறினார்.   
மற்றையாவன துறந்தார்க்கு உணவாக ஓதப்பட்ட காய், கனி ,கிழங்கு சருகு முதலாயினவும், இல்வாழ்வார் செய்யும் தானங்களுமாம்.  
தேற்றாமை அவற்றையே நுகர்ந்து அவ்வளவால் நிறைந்திருத்தலை அறியாமை.  
இதனாற் கள்வார் கெடுமாறு கூறப்பட்டது.    

## பொருட்க்குறிப்பு 

**தீய நினைவுகளாவன**   
* பொருளுடையாரை வஞ்சிக்குமாறும்,   
* அவ்வஞ்சனையால் அது கொள்ளுமாறும்,  
* கொண்டஅதனால் தாம் புலன்களை நுகருமாறும் முதலாயின.   

நினைத்தலும் செய்தலாகலின், **செய்து**என்றும்,   
அஃது உள்ள அறங்களைப் போக்கி,   
கரந்த சொற்செயல்களைப் புகுவித்து அப்பொழுதே கெடுக்கும்ஆகலின் **ஆங்கே வீவர்** என்றும் கூறினார்.   

**மற்றையாவன**  
துறந்தார்க்கு உணவாக ஓதப்பட்ட   
* காய், கனி ,கிழங்கு சருகு முதலாயினவும்,   
* இல்வாழ்வார் செய்யும் தானங்களுமாம்.   

**தேற்றாமை** - அவற்றையே நுகர்ந்து அவ்வளவால் நிறைந்திருத்தலை அறியாமை.  

இதனாற் கள்வார் கெடுமாறு கூறப்பட்டது.    

## இலக்கணக்குறிப்பு  




## குறள் எண் 

கள்ளாமை  - குறள் - 290  

## குறள் 

**கள்வார்க்குத் தள்ளும் உயிர்நிலை கள்ளார்க்குத்  
தள்ளாது புத்தேள் உலகு.**

## கொண்டு கூட்டும் முறை

**கள்வார்க்கு உயிர் நிலை தள்ளும், கள்ளார்க்குப் புத்தேள்உலகு தள்ளாது**

## குறள் சாரம் 


## பரிமேலழகர் உரை

**கள்வார்க்கு உயிர் நிலை தள்ளும்** - களவினைப் பயில்வார்க்குத் தம்மின் வேறல்லாத உடம்பும் தவறும்,   

**கள்ளார்க்குப் புத்தேள்உலகு தள்ளாது** - அது செய்யாதார்க்கு நெடுஞ்சேணதாகிய புத்தேள் உலகும் தவறாது. 

## பரிமேலழகர் உரைகுறிப்பு   

உயிர் நிற்றற்கு இடனாகலின், உயிர்நிலை எனப்பட்டது.  
சிறப்பு உம்மைகள் இரண்டும் விகாரத்தால் தொக்கன.  
இம்மையினும் அரசனால் ஒறுக்கப்படுதலின், உயிர் நிலையும் தள்ளும் என்றும், மறுமையினும் தேவராதல் கூடுதலின் புத்தேள் உலகும் தள்ளாது என்றும் கூறினார்.   
மற்றது தள்ளினும் தள்ளாமை நீர்த்து (குறள்.596) என்புழியும் தள்ளுதல் இப்பொருட்டாதல் அறிக.   
இதற்குப் பிறவாறு உரைப்பாரும் உளர்.   
இதனான் இருவர் பயனும் ஒருங்கு கூறப்பட்டது.  

## பொருட்க்குறிப்பு 

உயிர் நிற்றற்கு இடனாகலின், **உயிர்நிலை** எனப்பட்டது.    

* இம்மையினும் அரசனால் ஒறுக்கப்படுதலின், **உயிர் நிலையும் தள்ளும்** என்றும்,   
* மறுமையினும் தேவராதல் கூடுதலின் **புத்தேள் உலகும் தள்ளாது** என்றும் கூறினார்.   

_**மற்றது தள்ளினும் தள்ளாமை நீர்த்து (குறள் 0596)**_ என்புழியும் தள்ளுதல் இப்பொருட்டாதல் அறிக.   

இதற்குப் பிறவாறு உரைப்பாரும் உளர்.   

இதனான் இருவர் பயனும் ஒருங்கு கூறப்பட்டது.  

## இலக்கணக்குறிப்பு  

சிறப்பு உம்மைகள் இரண்டும் விகாரத்தால் தொக்கன.    




## அதிகாரம் எண்

வாய்மை - பாயிரம் -030

## உரை

அஃதாவது _( வாய்மையாவது )_, 

மெய்யினது தன்மை.  

பெரும்பான்மையும்  
காமமும் பொருளும் பற்றி நிகழ்வதாய  
பொய்மையை விலக்கலின்,  
இது  
கூடா ஒழுக்கம், கள்ளாமைகளின் பின் வைக்கப்பட்டது.




## குறள் எண் 

வாய்மை - குறள் - 291  

## குறள் 

**வாய்மை எனப்படுவது யாதெனின் யாதொன்றும் 
தீமை இலாத சொலல்.

## கொண்டு கூட்டும் முறை

**வாய்மை எனப்படுவது யாது எனின், தீமை யாதொன்றும் இலாத சொலல்**
## குறள் சாரம் 


## பரிமேலழகர் உரை

**வாய்மை எனப்படுவது யாது எனின்** - மெய்ம்மைஎன்று சிறப்பித்துச் சொல்லப்படுவது யாதுஎன்று வினவின்,   

**தீமை யாதொன்றும் இலாத சொலல்** - அது பிறிதோருயிர்க்குத் தீங்கு சிறிதும் பயவாத சொற்களைச் சொல்லுதல்.  


## பரிமேலழகர் உரைகுறிப்பு   

தீமை யாதொன்றும்இலாத என இயையும்.   
எனப்படுவது என்பது ஊர் எனப்படுவது உறையூர் என்றாற் போல நின்றது.   
இதனான் நிகழ்ந்தது கூறல் என்பது நீக்கப்பட்டது.   
அது தானும், தீங்கு பயவாதாயின் மெய்ம்மையாம், பயப்பின் பொய்ம்மையாம் என்பது கருத்து.  

## பொருட்க்குறிப்பு 

**தீமை யாதொன்றும்இலாத** என இயையும்.   

**எனப்படுவது** என்பது _**ஊர் எனப்படுவது உறையூர்**_ என்றாற் போல நின்றது.   
இதனான் நிகழ்ந்தது கூறல் என்பது நீக்கப்பட்டது.     

அது தானும்,  
* தீங்கு பயவாதாயின் மெய்ம்மையாம்,   
* பயப்பின் பொய்ம்மையாம் என்பது கருத்து.   

## இலக்கணக்குறிப்பு  




## குறள் எண் 

வாய்மை - குறள் - 292  

## குறள் 

**பொய்ம்மையும் வாய்மை இடத்த புரைதீர்ந்த  
நன்மை பயக்கும் எனின்.**

## கொண்டு கூட்டும் முறை

**புரை தீர்ந்த நன்மை பயக்கும் எனின், பொய்ம்மையும் வாய்மைஇடத்த**

## குறள் சாரம் 


## பரிமேலழகர் உரை

**புரை தீர்ந்த நன்மை பயக்கும் எனின்** - பிறர்க்குக் குற்றம் தீர்ந்த நன்மையைப் பயக்குமாயின்,  

**பொய்ம்மையும் வாய்மை இடத்த** - பொய்ம்மைச்சொற்களும் மெய்ம்மைச்சொற்களின் பாலவாம்.   


## பரிமேலழகர் உரைகுறிப்பு   

குற்றம் தீர்ந்த நன்மை அறம்.   
அதனைப் பயத்தலாவது கேடாதல் சாக்காடாதல் எய்தநின்றதோர் உயிர், அச்சொற்களின் பொய்ம்மையானே அதனின்நீங்கி இன்புறுதல். நிகழாதது கூறலும், நன்மை பயவாதாயின், பொய்ம்மையாம், பயப்பின், மெய்ம்மையாம் என்பது கருத்து.  
இவை இரண்டு பாட்டானும் தீங்கு பயவாத நிகழ்ந்தது கூறலும், நன்மை பயக்கும் நிகழாதது கூறலும் மெய்ம்மை எனவும், நன்மை பயவாத  நிகழாதது கூறலும், தீங்கு பயக்கும் நிகழந்தது கூறலும் பொய்ம்மை எனவும், அவற்றது இலக்கணம் கூறப்பட்டது.   

## பொருட்க்குறிப்பு 

**குற்றம் தீர்ந்த நன்மை** அறம்.   

**அதனைப் பயத்தலாவது**  
கேடாதல் சாக்காடாதல் எய்தநின்றதோர் உயிர், அச்சொற்களின் பொய்ம்மையானே அதனின்நீங்கி இன்புறுதல்.   

* நிகழாதது கூறலும், நன்மை பயவாதாயின், பொய்ம்மையாம்,   
* பயப்பின், மெய்ம்மையாம் என்பது கருத்து.  

இவை இரண்டு பாட்டானும் (குறள் 0291 - 0292)   
* தீங்கு பயவாத நிகழ்ந்தது கூறலும், நன்மை பயக்கும் நிகழாதது கூறலும் மெய்ம்மை எனவும்,   
* நன்மை பயவாத  நிகழாதது கூறலும், தீங்கு பயக்கும் நிகழந்தது கூறலும் பொய்ம்மை எனவும்,   
அவற்றது இலக்கணம் கூறப்பட்டது.  

## இலக்கணக்குறிப்பு  




## குறள் எண் 

வாய்மை - குறள் - 293  

## குறள் 

**தன்நெஞ்சு அறிவது பொய்யற்க பொய்த்தபின்  
தன்நெஞ்சே தன்னைச் சுடும்.**

## கொண்டு கூட்டும் முறை

**தன் நெஞ்சு அறிவது பொய்யற்க,பொய்த்தபின் தன் நெஞ்சே தன்னைச் சுடும்**  

## குறள் சாரம் 


## பரிமேலழகர் உரை

**தன் நெஞ்சு அறிவது பொய்யற்க** - ஒருவன் தன்நெஞ்சு அறிவதுஒன்றனைப் பிறர்அறிந்திலர் என்று பொய்யாதொழிக,  

**பொய்த்தபின் தன் நெஞ்சே தன்னைச் சுடும்** -   
பொய்த்தானாயின்,   
அதனைஅறிந்த தன்நெஞ்சே அப்பாவத்திற்குக் கரியாய் நின்று,   
தன்னை அதன் பயனாய துன்பத்தை எய்துவிக்கும். 

## பரிமேலழகர் உரைகுறிப்பு   

நெஞ்சு கரியாதல்"கண்டவர் இல்லென உலகத்துள் உணராதார் - தங்காது தகைவின்றித் தாம் செய்யும் வினைகளுள் - நெஞ்சு அறிந்த கொடியவை மறைப்பவும் மறையாவாம் - நெஞ்சத்திற் குறுகிய கரி இல்லை ஆகலின்" 
(கலித்தொகை .நெய்தல்.8) என்பதனானும் அறிக.  
பொய் மறையாமையின், அது கூறலாகாது என்பது இதனான் கூறப்பட்டது.   

## பொருட்க்குறிப்பு 

**நெஞ்சு கரியாதல்**  
_**"கண்டவர் இல்லென உலகத்துள் உணராதார் - தங்காது தகைவின்றித் தாம் செய்யும் வினைகளுள் - நெஞ்சு அறிந்த கொடியவை மறைப்பவும் மறையாவாம் - நெஞ்சத்திற் குறுகிய கரி இல்லை ஆகலின்" (கலித்தொகை .நெய்தல்.8)**_ என்பதனானும் அறிக.    

பொய் மறையாமையின், அது கூறலாகாது என்பது இதனான் கூறப்பட்டது.    

## இலக்கணக்குறிப்பு  




## குறள் எண் 

வாய்மை - குறள் - 294  

## குறள் 

**உள்ளத்தால் பொய்யா தொழுகின் உலகத்தார்  
உள்ளத்து ளெல்லாம் உளன்.**

## கொண்டு கூட்டும் முறை

**உள்ளத்தால் பொய்யாது ஒழுகின், உலகத்தார் உள்ளத்துள்எல்லாம் உளன்**   

## குறள் சாரம் 


## பரிமேலழகர் உரை

**உள்ளத்தால் பொய்யாது ஒழுகின்** - ஒருவன் தன்னுள்ளத்திற்கேற்பப் பொய் கூறாது ஒழுகுவானாயின்,   

**உலகத்தார் உள்ளத்துள்எல்லாம் உளன்** - அவன் உயர்ந்தோர் உள்ளத்தின்கண் எல்லாம் உளனாம்.   
 

## பரிமேலழகர் உரைகுறிப்பு   

உள்ளத்தால் என்பது வேற்றுமை மயக்கம்.   
பொய் கூறாதுஒழுகுதலாவது மெய் கூறிஒழுகுதல்.   
அவனது அறத்தினது அருமை நோக்கி உயர்ந்தோர் எப்பொழுதும் அவனையே நினைப்பர் என்பதாம்.   
இதனான் இம்மைப்பயன் கூறப்பட்டது.  

## பொருட்க்குறிப்பு 

**பொய் கூறாதுஒழுகுதலாவது** மெய் கூறிஒழுகுதல்.  

அவனது அறத்தினது அருமை நோக்கி உயர்ந்தோர் எப்பொழுதும் அவனையே நினைப்பர் என்பதாம்.    

இதனான் இம்மைப்பயன் கூறப்பட்டது.    

## இலக்கணக்குறிப்பு  

**உள்ளத்தால்** என்பது வேற்றுமை மயக்கம்.   



## குறள் எண் 

வாய்மை - குறள் - 0295  

## குறள் 

**மனத்தொடு வாய்மை மொழியின் தவத்தொடு  
தானம்செய் வாரின் தலை.**  

## கொண்டு கூட்டும் முறை

**மனத்தொடு வாய்மை மொழியின், தவத்தொடு தானம் செய்வாரின் தலை**  

## குறள் சாரம் 


## பரிமேலழகர் உரை

**மனத்தொடு வாய்மை மொழியின்** - ஒருவன் தன்மனத்தொடு பொருந்த வாய்மையைச் சொல்வானாயின்,   

**தவத்தொடு தானம் செய்வாரின் தலை** - அவன் தவமும்தானமும் ஒருங்கு செய்வாரினும் சிறப்புடையன்.

## பரிமேலழகர் உரைகுறிப்பு   

மனத்தொடு பொருந்துதல் - மனத்திற்கு ஏறுதல்.  
புறமாகிய மெய்யால் செய்யும் அவற்றினும் அகமாகிய மனம்மொழிகளால் செய்யும்அது பயனுடைத்துஎன்பதாம்.  

## பொருட்க்குறிப்பு 

**மனத்தொடு பொருந்துதல்** - மனத்திற்கு ஏறுதல்.  

* புறமாகிய மெய்யால் செய்யும் அவற்றினும்,   
* அகமாகிய மனம்மொழிகளால் செய்யும்அது பயனுடைத்துஎன்பதாம்.  

## இலக்கணக்குறிப்பு  




## குறள் எண் 

வாய்மை - குறள் - 0296  

## குறள் 

**பொய்யாமை அன்ன புகழில்லை எய்யாமை  
எல்லா அறமும் தரும்.**

## கொண்டு கூட்டும் முறை

**பொய்யாமை அன்ன புகழ் இல்லை,எய்யாமை எல்லா அறமும் தரும்**

## குறள் சாரம் 


## பரிமேலழகர் உரை


**பொய்யாமை அன்ன புகழ் இல்லை** - ஒருவனுக்கு இம்மைக்குப் பொய்யாமையைஒத்த புகழ்க்காரணம் இல்லை.   

**எய்யாமை எல்லா அறமும் தரும்** - மறுமைக்கு மெய் வருந்தாமல் அவனுக்கு எல்லா அறங்களையும தானே கொடுக்கும்.   

## பரிமேலழகர் உரைகுறிப்பு   

புகழ் ஈண்டு ஆகுபெயர். 
இல்லத்திற்குப் பொருள் கூட்டல் முதலியவற்றானும், துறவறத்திற்கு உண்ணாமை முதலியவற்றானும் வருந்தல் வேணடுமன்றே?, அவ்வருத்தங்கள் புகுதாமல் அவ்விருவகைப் பயனையும் தானே தரும்என்பார், எய்யாமை எல்லா அறமும் தரும் என்றார்.  

## பொருட்க்குறிப்பு 

* இல்லத்திற்குப் பொருள் கூட்டல் முதலியவற்றானும்,  
* துறவறத்திற்கு உண்ணாமை முதலியவற்றானும் வருந்தல் வேணடுமன்றே?,   
அவ்வருத்தங்கள் புகுதாமல் அவ்விருவகைப் பயனையும் தானே தரும்என்பார், **எய்யாமை எல்லா அறமும் தரும்** என்றார்.  

## இலக்கணக்குறிப்பு  

**புகழ்** ஈண்டு ஆகுபெயர்.   



## குறள் எண் 

வாய்மை - குறள் - 0297  

## குறள் 

**பொய்யாமை பொய்யாமை ஆற்றின் அறம்பிற  
செய்யாமை செய்யாமை நன்று.**

## கொண்டு கூட்டும் முறை

**பொய்யாமை பொய்யாமை ஆற்றின், பிற அறம் செய்யாமை செய்யாமை நன்று**

## குறள் சாரம் 


## பரிமேலழகர் உரை

**பொய்யாமை பொய்யாமை ஆற்றின்** - ஒருவன் பொய்யாமையையே பொய்யாமையையே செய்ய வல்லவனாயின்,   

**பிற அறம் செய்யாமை செய்யாமை நன்று** - அவன் பிறஅறங்களைச் செய்யாமையே செய்யாமையே நன்று 

## பரிமேலழகர் உரைகுறிப்பு   

அடுக்கு இரண்டனுள் முதலது இடைவிடாமை மேற்று, ஏனையது துணிவின் மேற்று.   
பல அறங்களையும் மேற்கொண்டு செய்தற்கு அருமையால் சில தவறின் குற்றப்படுதலின், அவை எல்லாவற்றின் பயனையும் தானே தரவற்றாய இதனையே மேற்கொண்டு தவறாமல் செய்தல் நன்றுஎன்பார், செய்யாமை செய்யாமை நன்று என்றார்.  
இதனை இவ்வாறுஅன்றிப் பொய்யாமையைப் பொய்யாமல் செய்யிற் பிறஅறம்செய்கை நன்றுஎனப் பொழிப்பாக்கி, பொய் கூறிற் பிறவறம் செய்கை நன்றாகாது என்பது அதனால் போந்த பொருளாக்கி உரைப்பாரும்உளர்.   
பிற அறங்களெல்லாம் தரும் பயனைத் தானே தரும் ஆற்றலுடைத்து என மறுமைப்பயனது மிகுதி இவை மூன்று பாட்டானும் கூறப்பட்டது.    

## பொருட்க்குறிப்பு 

அடுக்கு இரண்டனுள்   
* முதலது இடைவிடாமை மேற்று,   
* ஏனையது துணிவின் மேற்று.  

பல அறங்களையும் மேற்கொண்டு செய்தற்கு அருமையால் சில தவறின் குற்றப்படுதலின்,   
அவை எல்லாவற்றின் பயனையும் தானே தரவற்றாய இதனையே மேற்கொண்டு தவறாமல் செய்தல் நன்றுஎன்பார்,  
**செய்யாமை செய்யாமை நன்று** என்றார்.    

இதனை இவ்வாறுஅன்றிப் **பொய்யாமையைப் பொய்யாமல் செய்யிற் பிறஅறம்செய்கை நன்று**எனப் பொழிப்பாக்கி, பொய் கூறிற் பிறவறம் செய்கை நன்றாகாது என்பது அதனால் போந்த பொருளாக்கி உரைப்பாரும்உளர்.   

பிற அறங்களெல்லாம் தரும் பயனைத் தானே தரும் ஆற்றலுடைத்து என   
மறுமைப்பயனது மிகுதி இவை மூன்று பாட்டானும்  (குறள் 0295 - 0297) 
கூறப்பட்டது.    

## இலக்கணக்குறிப்பு  




## குறள் எண் 

வாய்மை - குறள் - 0298  

## குறள் 

**புறந்தூய்மை நீரான் அமையும் அகந்தூய்மை  
வாய்மையால் காணப் படும்.**

## கொண்டு கூட்டும் முறை

**புறம் தூய்மை நீரான் அமையும் அகம் தூய்மை வாய்மையான் காணப்படும்.**  

## குறள் சாரம் 


## பரிமேலழகர் உரை

**புறம் தூய்மை நீரான் அமையும்** - ஒருவனுக்கு உடம்பு தூய்தாந்தன்மை நீரானே உண்டாம்  

**அகம் தூய்மை வாய்மையான் காணப்படும்** - அதுபோல மனம் தூய்தாந்தன்மை வாய்மையான் உண்டாம்.

## பரிமேலழகர் உரைகுறிப்பு   

காணப்படுவது உளதாகலின், உண்டாம் என்று உரைக்கப்பட்டது.   
உடம்பு தூய்தாதல் வாலாமை நீங்குதல்.  
மனம் தூய்தாதல் மெய்யுணர்தல்.   
புறம் தூய்மைக்கு நீரல்லது காரணம்இல்லாதாற் போல, அகம் தூய்மைக்கு வாய்மையல்லது காரணம் இல்லை என்பதாம்.   
இதனானே, துறந்தார்க்கு இரண்டு தூய்மையும் வேண்டும் என்பதூஉம் பெற்றாம்.  

## பொருட்க்குறிப்பு 

காணப்படுவது உளதாகலின், **உண்டாம்** என்று உரைக்கப்பட்டது.  

**உடம்பு தூய்தாதல்** வாலாமை நீங்குதல்.  
**மனம் தூய்தாதல்** மெய்யுணர்தல்.   

புறம் தூய்மைக்கு நீரல்லது காரணம்இல்லாதாற் போல,   
அகம் தூய்மைக்கு வாய்மையல்லது காரணம் இல்லை என்பதாம்.     

இதனானே, துறந்தார்க்கு இரண்டு தூய்மையும் வேண்டும் என்பதூஉம் பெற்றாம்.  

## இலக்கணக்குறிப்பு  




## குறள் எண் 

வாய்மை - குறள் - 0299  

## குறள் 

**எல்லா விளக்கும் விளக்கல்ல சான்றோர்க்குப் 
பொய்யா விளக்கே விளக்கு.**

## கொண்டு கூட்டும் முறை

**எல்லா விளக்கும் விளக்கு அல்ல, சான்றோர்க்கு பொய்யா விளக்கே விளக்கு**

## குறள் சாரம் 


## பரிமேலழகர் உரை

**எல்லா விளக்கும் விளக்கு அல்ல** - புறத்து இருள் கடியும் உலகத்தார் விளக்குகள்எல்லாம் விளக்குஆகா,   

**சான்றோர்க்கு பொய்யா விளக்கே விளக்கு** - துறவான் அமைந்தார்க்கு விளக்காவது மனத்து இருள் கடியும் பொய்யாமைஆகிய விளக்கே விளக்காவது.  

## பரிமேலழகர் உரைகுறிப்பு   

உலகத்தார் விளக்காவன ஞாயிறு,திங்கள், தீ என்பன.  
இவற்றிற்குப் போகாத இருள் போகலின், பொய்யா விளக்கே விளக்கு என்றார்.  
அவ்விருளாவது அறியாமை.   
பொய்யாத விளக்கு என்பது குறைந்து நின்றது.   
பொய்கூறாமையாகிய விளக்கு என்றவாறு. இனி இதற்குக் கல்வி முதலியவற்றான் வரும் விளக்கம்அல்ல, அமைந்தார்க்கு விளக்கமாவது பொய்யாமையான் வரும் விளக்கமே விளக்கம், என்று உரைப்பாரும் உளர்.   

## பொருட்க்குறிப்பு 

**உலகத்தார் விளக்காவன**  
* ஞாயிறு,  
* திங்கள்,   
* தீ என்பன.  

இவற்றிற்குப் போகாத இருள் போகலின், **பொய்யா விளக்கே விளக்கு** என்றார்.  
அவ்விருளாவது அறியாமை.    

 இனி இதற்குக் கல்வி முதலியவற்றான் வரும் விளக்கம்அல்ல,   
 அமைந்தார்க்கு விளக்கமாவது பொய்யாமையான் வரும் விளக்கமே விளக்கம், என்று உரைப்பாரும் உளர்.  
 
## இலக்கணக்குறிப்பு  

பொய்யாத விளக்கு என்பது குறைந்து நின்றது.   
பொய்கூறாமையாகிய விளக்கு என்றவாறு.  



## குறள் எண் 

வாய்மை - குறள் - 0300  

## குறள் 

**யாம்மெய்யாக் கண்டவற்றுள் இல்லை எனைத்தொன்றும்  
வாய்மையின் நல்ல பிற.**

## கொண்டு கூட்டும் முறை

**யாம் மெய்யாக் கண்டவற்றுள், எனைத்தொன்றும் வாய்மையின் நல்ல பிற இல்லை**

## குறள் சாரம் 


## பரிமேலழகர் உரை

**யாம் மெய்யாக் கண்டவற்றுள்** - யாம் மெய்ந்நூல்களாகக் கண்ட நூல்களுள்,   

**எனைத்தொன்றும் வாய்மையின் நல்ல பிற இல்லை** - யாதொரு தன்மையாலும் வாய்மையின் மிக்கனவாகச் சொல்லப்பட்ட பிற அறங்களில் இல்லை.  

## பரிமேலழகர் உரைகுறிப்பு   

மெய் உணர்த்துவனவற்றை மெய்என்றார்.   
அவையாவன தம்கண் மயக்கம் இன்மையின் பொருள்களை உள்ளவாறு உணரவல்லராய்க் காம வெகுளிகள் இன்மையின் அவற்றை உணர்ந்தவாறே உரைக்கவும் வல்லராய, இறைவர் அருளான் உலகத்தார் உறுதிஎய்துதற் பொருட்டுக் கூறியஆகமங்கள்.  
அவையெல்லாவற்றினும் இஃதுஒப்பமுடிந்தது என்பதாம்.  
இவை மூன்று பாட்டானும் இவ்வறத்தினது தலைமை கூறப்பட்டது.   

## பொருட்க்குறிப்பு 

மெய் உணர்த்துவனவற்றை **மெய்**என்றார்.   

அவையாவன   
* தம்கண் மயக்கம் இன்மையின், பொருள்களை உள்ளவாறு உணரவல்லராய்க்   
* காம வெகுளிகள் இன்மையின், அவற்றை உணர்ந்தவாறே உரைக்கவும் வல்லராய,  
இறைவர் அருளான் உலகத்தார் உறுதிஎய்துதற் பொருட்டுக் கூறியஆகமங்கள்.  
அவையெல்லாவற்றினும் இஃதுஒப்பமுடிந்தது என்பதாம்.  

இவை மூன்று பாட்டானும் (குறள் 0298 - 0300)   
இவ்வறத்தினது தலைமை கூறப்பட்டது.   

## இலக்கணக்குறிப்பு  





## அதிகாரம் எண்

வெகுளாமை  - பாயிரம் -031

## உரை

அஃதாவது _( வெகுளாமையாவது )_,  

சினத்தைச் செய்தற்குக் காரணம்  
ஒருவன் மாட்டு உளதாய இடத்தும்  
அதனைச் செய்யாமை.  

இது  
பொய்ம்மைபற்றி நிகழ்வதாய  
வெகுளியை விலக்கலின்,  
வாய்மையின் பின் வைக்கப்பட்டது. 




## குறள் எண் 

வெகுளாமை - குறள் - 0301  

## குறள் 

**செல்லிடத்துக் காப்பான் சினங்காப்பான் அல்லிடத்துக்  
காக்கின்என் காவாக்கால் என்.**

## கொண்டு கூட்டும் முறை

**சினம் செல் இடத்துக் காப்பான் காப்பான், அல் இடத்துக் காக்கின் என் காவாக்கால் என்**  

## குறள் சாரம் 


## பரிமேலழகர் உரை

**சினம் செல் இடத்துக் காப்பான் காப்பான்** - தன் சினம் பலிக்குமிடத்து அதனை எழாமல் தடுப்பானே அருளால் தடுப்பானாவான்,  

**அல் இடத்துக் காக்கின் என் காவாக்கால் என்** - ஏனைப் பலியாத இடத்து அதனைத் தடுத்தால் என்? தடாது ஒழிந்தால் என்?  


## பரிமேலழகர் உரைகுறிப்பு   

செல்லிடம், அல்லிடம் என்றது, தவத்தால் தன்னின் மெலியாரையும் வலியாரையும்.   
வலியார்மேல் காவாவழியும் அதனான் அவர்க்கு வருவதோர் தீங்குஇன்மையின் காத்தவழியும் அறன்இல்லை என்பார், காக்கின் என் காவாக்கால் என் என்றார்.  
இதனான் வெகுளாமைக்கு இடம் கூறப்பட்டது.   

## பொருட்க்குறிப்பு 

**செல்லிடம், அல்லிடம்** என்றது, தவத்தால் தன்னின் மெலியாரையும் வலியாரையும்.   

வலியார்மேல் காவாவழியும்   
அதனான் அவர்க்கு வருவதோர் தீங்குஇன்மையின் காத்தவழியும் அறன்இல்லை என்பார், **காக்கின் என் காவாக்கால் என்** என்றார்.  

இதனான் வெகுளாமைக்கு இடம் கூறப்பட்டது.   

## இலக்கணக்குறிப்பு  




## குறள் எண் 

வெகுளாமை - குறள் - 0302  

## குறள் 

**செல்லா இடத்துச் சினந்தீது செல்லிடத்தும்  
இல்அதனின் தீய பிற.**

## கொண்டு கூட்டும் முறை

**சினம் செல்லா இடத்துத் தீது செல் இடத்தும் அதனின் தீய பிற இல்**

## குறள் சாரம் 


## பரிமேலழகர் உரை

**சினம் செல்லா இடத்துத் தீது** - ஒருவன் வெகுளி தன்னின் வலியார்மேல் எழின் தனக்கே தீதாம்  

**செல் இடத்தும் அதனின் தீய பிற இல்** - மற்றை எளியோர் மேல் எழினும் அதனின் தீயன பிற இல்லை   
  

## பரிமேலழகர் உரைகுறிப்பு   

செல்லா இடத்துச் சினம் பயப்பது இம்மைக்கண் அவரான் வரும் ஏதமே, ஏனையது இம்மைக்கண் பழியும் மறுமைக்கண் பாவமும் பயத்தலின், அதனின் தீயன பிற இல்லை என்றார்.  
ஓரிடத்தும் ஆகாது என்பதாம்.  

## பொருட்க்குறிப்பு 

செல்லா இடத்துச் சினம் பயப்பது இம்மைக்கண் அவரான் வரும் ஏதமே,   
ஏனையது   
* இம்மைக்கண் பழியும்   
* மறுமைக்கண் பாவமும் பயத்தலின், **அதனின் தீயன பிற இல்லை** என்றார்.  

ஓரிடத்தும் ஆகாது என்பதாம்.    

## இலக்கணக்குறிப்பு  




## குறள் எண் 

வெகுளாமை - குறள் - 0303  

## குறள் 

**மறத்தல் வெகுளியை யார்மாட்டுந் தீய  
பிறத்தல் அதனான் வரும்.**

## கொண்டு கூட்டும் முறை

**யார் மாட்டும் வெகுளியை மறத்தல், தீய பிறத்தல் அதனான் வரும்** 

## குறள் சாரம் 


## பரிமேலழகர் உரை

**யார் மாட்டும் வெகுளியை மறத்தல்** - யாவர்மாட்டும் வெகுளியை ஒழிக,  

**தீய பிறத்தல் அதனான் வரும்** - ஒருவற்குத் தீயனஎல்லாம் உளவாதல் அதனான் வரும் ஆகலான்.

## பரிமேலழகர் உரைகுறிப்பு   

வலியார், ஒப்பார், எளியார் என்னும் மூவர் மாட்டும் ஆகாமையின் யார்மாட்டும் என்றும், மனத்தால் துறந்தார்க்கு ஆகாதனவாகிய தீச்சிந்தைகள் எல்லாவற்றையும் பிறப்பித்தலின் தீய பிறத்தல் அதனான் வரும் என்றும் கூறினார்.    

## பொருட்க்குறிப்பு 

* வலியார்,   
* ஒப்பார்,  
* எளியார் என்னும் மூவர் மாட்டும் ஆகாமையின் **யார்மாட்டும்** என்றும்,   
மனத்தால் துறந்தார்க்கு ஆகாதனவாகிய தீச்சிந்தைகள் எல்லாவற்றையும் பிறப்பித்தலின் **தீய பிறத்தல் அதனான் வரும்** என்றும் கூறினார்.    

## இலக்கணக்குறிப்பு  




## குறள் எண் 

வெகுளாமை - குறள் - 0304  

## குறள் 

**நகையும் உவகையும் கொல்லும் சினத்தின்  
பகையும் உளவோ பிற.**

## கொண்டு கூட்டும் முறை

**நகையும் உவகையும் கொல்லும் சினத்தின், பிற பகையும் உளவோ**  

## குறள் சாரம் 


## பரிமேலழகர் உரை

**நகையும் உவகையும் கொல்லும் சினத்தின்** -   
துறந்தார்க்கு   
அருளான் உளவாய முகத்தின்கண் நகையையும்   
மனத்தின் கண் உவகையையும் கொன்று கொண்டெழுகின்ற சினமே அல்லது,  

**பிற பகையும் உளவோ** - அதனின் பிறவாய பகைகளும் உளவோ? இல்லை. 

## பரிமேலழகர் உரைகுறிப்பு   

துறவால் புறப்பகை இலராயினும் உட்பகையாய் நின்று அருள் முதலிய நட்பினையும் பிரித்துப் பிறவித்துன்பமும் எய்துவித்தலான், அவர்க்குச் சினத்தின் மிக்க பகைஇல்லையாயிற்று.   
இவை மூன்று பாட்டானும் வெகுளியது தீங்கு கூறப்பட்டது.    

## பொருட்க்குறிப்பு 

துறவால் புறப்பகை இலராயினும் உட்பகையாய் நின்று அருள்முதலிய நட்பினையும் பிரித்துப் பிறவித்துன்பமும் எய்துவித்தலான், அவர்க்குச் சினத்தின் மிக்க பகைஇல்லையாயிற்று.  

இவை மூன்று பாட்டானும் (குறள் 0302 - 0304)  
வெகுளியது தீங்கு கூறப்பட்டது.     

## இலக்கணக்குறிப்பு  




## குறள் எண் 

வெகுளாமை - குறள் - 0305  

## குறள் 

**தன்னைத்தான் காக்கிற் சினங்காக்க காவாக்கால்  
தன்னையே கொல்லும் சினம்.**

## கொண்டு கூட்டும் முறை

**தன்னைத் தான் காக்கின் சினம் காக்க, காவாக்கால் சினம் தன்னையே கொல்லும்** 

## குறள் சாரம் 


## பரிமேலழகர் உரை

**தன்னைத் தான் காக்கின் சினம் காக்க** - தன்னைத் தான் துன்பம் எய்தாமல்காக்க நினைத்தானாயின், தன் மனத்துச் சினம் வராமல் காக்க,   

**காவாக்கால் சினம் தன்னையே கொல்லும்** - காவானாயின், அச்சினம் தன்னையே கெடுக்கும் கடுந்துன்பங்களை எய்துவிக்கும். 

## பரிமேலழகர் உரைகுறிப்பு   

'வேண்டிய வேண்டியாங்கு எய்தல்' (குறள் 265) பயத்ததாய தவத்தைப் பிறர்மேல் சாபம் விடுவதற்காக இழந்து அத் தவத்துன்பத்தோடு பழைய பிறவித்துன்பமும் ஒருங்கே எய்துதலின், தன்னையே கொல்லும் என்றார்.   
'கொல்லச் சுரப்பதாங் கீழ்' ( நாலடியார்  279)  என்புழிப்போலக் கொலைச்சொல் ஈண்டுத் துன்பமிகுதி உணர்த்தி நின்றது.  

## பொருட்க்குறிப்பு 

_**'வேண்டிய வேண்டியாங்கு எய்தல்' (குறள் 0265)**_ பயத்ததாய தவத்தைப் பிறர்மேல் சாபம் விடுவதற்காக இழந்து   
அத் தவத்துன்பத்தோடு பழைய பிறவித்துன்பமும் ஒருங்கே எய்துதலின், **தன்னையே கொல்லும்** என்றார்.    

_**'கொல்லச் சுரப்பதாங் கீழ்' ( நாலடியார்  279)**  என்புழிப்போலக்   
கொலைச்சொல் ஈண்டுத் துன்பமிகுதி உணர்த்தி நின்றது.  

## இலக்கணக்குறிப்பு  




## குறள் எண் 

வெகுளாமை - குறள் - 0306  

## குறள் 

**சினமென்னும் சேர்ந்தாரைக் கொல்லி இனம்என்னும்  
ஏமப் புணையைச் சுடும்.**

## கொண்டு கூட்டும் முறை

**சினம் என்னும் சேர்ந்தாரைக்கொல்லி இனம் என்னும் ஏமப்புணையைச் சுடும்**

## குறள் சாரம் 


## பரிமேலழகர் உரை

**சினம் என்னும் சேர்ந்தாரைக்கொல்லி** - சினம்என்னும் நெருப்பு  

**இனம் என்னும் ஏமப்புணையைச் சுடும்** - தனக்கு இடமானவரையேயன்றி அவர்க்கு இனமாகிய ஏமப்புணையையும் சுடும்.  

## பரிமேலழகர் உரைகுறிப்பு   

சேர்ந்தாரைக் கொல்லி என்பது ஏதுப் பெயர்.    
தான்சேர்ந்த இடத்தைக் கொல்லும் தொழிலது என்றவாறு.   
சேர்ந்தாரை என உயர்திணைப் பன்மைமேல் வைத்து ஏனை நான்கு பாலும் தம் கருத்தோடு கூடிய பொருளாற்றலால் கொண்டார், ஈண்டு உருவகம் செய்கின்றது துறந்தார் சினத்தையே ஆகலின்.  
சினமென்னும் நெருப்பு என்ற விதப்பு, உலகத்துநெருப்புச் சுடுவது தான்சேர்ந்த இடத்தையே இந்நெருப்புச் சேராதஇடத்தையும் சுடும் என்னும் வேற்றுமை தோன்ற நின்றது.   
ஈண்டு இனம் என்றது, முற்றத் துறந்து தவஞானங்களால் பெரியராய்க் கேட்டார்க்கு உறுதிமொழிகளை இனியவாகச் சொல்லுவாரை .  
உருவகம் நோக்கிச் சுடும் என்னும் தொழில் கொடுத்தாராயினும், அகற்றும் என்பது பொருளாகக் கொள்க.   
ஏமப்புணை - ஏமத்தை உபதேசிக்கும் புணை.   
இனம் என்னும் ஏமப்புணை என்ற ஏகதேசஉருவகத்தால் பிறவிக் கடலுள் அழுந்தாமல் வீடு என்னும் கரையேற்றுகின்ற என வருவித்து உரைக்க.  
எச்ச உம்மை விகாரத்தால் தொக்கது.   
தன்னையும் வீழ்த்து, எடுப்பாரையும் அகற்றும் என்பதாம்.  

## பொருட்க்குறிப்பு 

ஈண்டு **இனம்** என்றது,   
முற்றத் துறந்து தவஞானங்களால் பெரியராய்க் கேட்டார்க்கு உறுதிமொழிகளை இனியவாகச் சொல்லுவாரை.  

**ஏமப்புணை** - ஏமத்தை உபதேசிக்கும் புணை.   
 
## இலக்கணக்குறிப்பு  

**சேர்ந்தாரைக் கொல்லி** என்பது ஏதுப் பெயர்.    
தான்சேர்ந்த இடத்தைக் கொல்லும் தொழிலது என்றவாறு.  

**சேர்ந்தாரை** என உயர்திணைப் பன்மைமேல் வைத்து ஏனை நான்கு பாலும் தம் கருத்தோடு கூடிய பொருளாற்றலால் கொண்டார், ஈண்டு உருவகம் செய்கின்றது துறந்தார் சினத்தையே ஆகலின். 

**சினமென்னும் நெருப்பு** என்ற விதப்பு, உலகத்துநெருப்புச் சுடுவது தான்சேர்ந்த இடத்தையே இந்நெருப்புச் சேராதஇடத்தையும் சுடும் என்னும் வேற்றுமை தோன்ற நின்றது.   

உருவகம் நோக்கிச் **சுடும்** என்னும் தொழில் கொடுத்தாராயினும், அகற்றும் என்பது பொருளாகக் கொள்க.  

**இனம் என்னும் ஏமப்புணை** என்ற ஏகதேசஉருவகத்தால்   
பிறவிக்கடலுள் அழுந்தாமல் வீடு என்னும் கரையேற்றுகின்ற என வருவித்து உரைக்க.    

எச்ச உம்மை விகாரத்தால் தொக்கது.   
தன்னையும் வீழ்த்து, எடுப்பாரையும் அகற்றும் என்பதாம்.   



## குறள் எண் 

வெகுளாமை - குறள் - 0307  

## குறள் 

**சினத்தைப் பொருளென்று கொண்டவன் கேடு  
நிலத்தறைந்தான் கைபிழையா தற்று.**

## கொண்டு கூட்டும் முறை

**சினத்தைப் பொருள் என்று கொண்டவன் கேடு நிலத்து அறைந்தான் கை பிழையாதற்று**

## குறள் சாரம் 


## பரிமேலழகர் உரை

**சினத்தைப் பொருள் என்று கொண்டவன் கேடு** -   
சினத்தைத் தன்ஆற்றல் உணர்த்துவதோர் குணம் என்று   
தன்கண் கொண்டவன் அவ்வாற்றல் இழத்தல்  

**நிலத்து அறைந்தான் கை பிழையாதற்று** -  
நிலத்தின்கண் அறைந்தவன்கை   
அந்நிலத்தையுறுதல் தப்பாதவாறுபோலத் தப்பாது. 

## பரிமேலழகர் உரைகுறிப்பு   

வைசேடிகர் பொருள், பண்பு, தொழில், சாதி, விசேடம், இயைபு என்பவற்றை அறுவகைப் பொருள் என்றாற்போல, ஈண்டுக் குணம் பொருள் எனப்பட்டது.  
பிழையாததற்று என்பது குறைந்து நின்றது.   
இவை மூன்று பாட்டானும் வெகுண்டார்க்கு வரும் தீங்கு கூறப்பட்டது.  

## பொருட்க்குறிப்பு 
  
இவை மூன்று பாட்டானும் (குறள் 0305 - 0307)   
வெகுண்டார்க்கு வரும் தீங்கு கூறப்பட்டது.  

## இலக்கணக்குறிப்பு  

வைசேடிகர்  
* பொருள்,   
* பண்பு,   
* தொழில்,   
* சாதி,   
* விசேடம்,   
* இயைபு என்பவற்றை அறுவகைப் பொருள் என்றாற்போல, ஈண்டுக் குணம் **பொருள்** எனப்பட்டது.    

பிழையாததற்று என்பது குறைந்து நின்றது.   



## குறள் எண் 

வெகுளாமை - குறள் - 0308  

## குறள் 

**இணர்எரி தோய்வன்ன இன்னா செயினும்  
புணரின் வெகுளாமை நன்று.**

## கொண்டு கூட்டும் முறை

**இணர் எரி தோய்வு அன்ன இன்னா செயினும் வெகுளாமை புணரின் நன்று**

## குறள் சாரம் 


## பரிமேலழகர் உரை

**இணர் எரி தோய்வு அன்ன இன்னா செயினும்** - பலசுடரை உடைத்தாய பேரெரிவந்து தோய்ந்தாலொத்த இன்னாதவற்றை ஒருவன் செய்தானாயினும்  

**வெகுளாமை புணரின் நன்று** - அவனை வெகுளாமை ஒருவற்குக் கூடுமாயின், அது நன்று. 

## பரிமேலழகர் உரைகுறிப்பு   

இன்னாமையின் மிகுதி தோன்ற இணர் எரி என்றும், அதனை மேன்மேலும் செய்தல் தோன்ற இன்னா என்றும், அச்செயல் முனிவரையும் வெகுள்விக்கும்என்பது தோன்றப் புணரின் என்றும் கூறினார்.   
இதனான் வெகுளாமையது நன்மை கூறப்பட்டது.   

## பொருட்க்குறிப்பு 

இன்னாமையின் மிகுதி தோன்ற **இணர் எரி** என்றும்,   
அதனை மேன்மேலும் செய்தல் தோன்ற **இன்னா** என்றும்,   
அச்செயல் முனிவரையும் வெகுள்விக்கும்என்பது தோன்றப் **புணரின்** என்றும் கூறினார்.   

இதனான் வெகுளாமையது நன்மை கூறப்பட்டது.     

## இலக்கணக்குறிப்பு  




## குறள் எண் 

வெகுளாமை - குறள் - 0309  

## குறள் 

**உள்ளிய தெல்லாம் உடனெய்தும் உள்ளத்தால்  
உள்ளான் வெகுளி எனின்.**

## கொண்டு கூட்டும் முறை

**உள்ளத்தால் வெகுளி உள்ளான் எனின், உள்ளிய எல்லாம் உடன் எய்தும்** 

## குறள் சாரம் 


## பரிமேலழகர் உரை


**உள்ளத்தால் வெகுளி உள்ளான் எனின்** -   
தவஞ்செய்யும் அவன்,   
தன் மனத்தால் வெகுளியை ஒருகாலும் நினையானாயின்,   

**உள்ளிய எல்லாம் உடன் எய்தும்** - தான்கருதிய பேறுஎல்லாம் ஒருங்கே பெறும்.   
  

## பரிமேலழகர் உரைகுறிப்பு   

உள்ளத்தால் என வேண்டாது கூறிய அதனான், அருளுடை உள்ளம் என்பது முடிந்தது.  
அதன் உள்ளாமையாவது அவ்வருளாகிய பகையை வளர்த்து அதனான் முற்றக் கடிதல்.   
இம்மை மறுமை வீடு என்பன வேறுவேறு திறத்தனவாயினும், அவை எல்லாம் இவ்வொன்றானே எய்தும் என்பார், உள்ளிய எல்லாம் உடன் எய்தும் என்றார்.   
இதனான் வெகுளாதார்க்கு வரும் நன்மை கூறப்பட்டது.  

## பொருட்க்குறிப்பு 

**உள்ளத்தால்** என வேண்டாது கூறிய அதனான், அருளுடை உள்ளம் என்பது முடிந்தது.  

அதன் **உள்ளாமையாவது** அவ்வருளாகிய பகையை வளர்த்து அதனான் முற்றக் கடிதல்.  

இம்மை மறுமை வீடு என்பன வேறுவேறு திறத்தனவாயினும்,   
அவை எல்லாம் இவ்வொன்றானே எய்தும் என்பார், **உள்ளிய எல்லாம் உடன் எய்தும்** என்றார்.   

இதனான் வெகுளாதார்க்கு வரும் நன்மை கூறப்பட்டது.  

## இலக்கணக்குறிப்பு  




## குறள் எண் 

வெகுளாமை - குறள் - 0310  

## குறள் 

**இறந்தார் இறந்தார் அனையர் சினத்தைத்  
துறந்தார் துறந்தார் துணை.**

## கொண்டு கூட்டும் முறை

**இறந்தார் இறந்தார் அனையர், சினத்தைத் துறந்தார் துறந்தார் துணை**

## குறள் சாரம் 


## பரிமேலழகர் உரை

**இறந்தார் இறந்தார் அனையர்** - சினத்தின் கண்ணே மிக்கார் உயிருடையராயினும் செத்தாரோடு ஒப்பர்,   

**சினத்தைத் துறந்தார் துறந்தார் துணை** - சினத்தைத் துறந்தார், சாதல் தன்மையராயினும், அதனை ஒழிந்தார் அளவினர்.   

## பரிமேலழகர் உரைகுறிப்பு   

மிக்க சினத்தை உடையார்க்கு ஞானம்எய்துதற்குஉரிய உயிர் நின்றதாயினும் கலக்கத்தான் அஃது எய்தாமை ஒருதலையாகலின், அவரை இறந்தார் அனையர் என்றும், சினத்தை விட்டார்க்குச் சாக்காடு எய்துதற்குரிய யாக்கை நின்றது ஆயினும், ஞானத்தான் வீடு பெறுதல் ஒருதலையாகலின், அவரை வீடு பெற்றாரோடு ஒப்பர் என்றும் கூறினார்.   
இதனான் அவ்விருவர் பயனும் ஒருங்கு கூறப்பட்டது.  

## பொருட்க்குறிப்பு 

* மிக்க சினத்தை உடையார்க்கு ஞானம்எய்துதற்குஉரிய உயிர் நின்றதாயினும் கலக்கத்தான் அஃது எய்தாமை ஒருதலையாகலின், அவரை **இறந்தார் அனையர்** என்றும்,   
* சினத்தை விட்டார்க்குச் சாக்காடு எய்துதற்குரிய யாக்கை நின்றது ஆயினும், ஞானத்தான் வீடு பெறுதல் ஒருதலையாகலின், அவரை **வீடு பெற்றாரோடு ஒப்பர்** என்றும் கூறினார்.   

இதனான் அவ்விருவர் பயனும் ஒருங்கு கூறப்பட்டது.    

## இலக்கணக்குறிப்பு  





## அதிகாரம் எண்

இன்னா செய்யாமை - பாயிரம் - 032

## உரை

அஃதாவது _( இன்னா செய்யாமையாவது )_,  

தனக்கு ஒரு பயன் நோக்கியாதல்,  
செற்றம் பற்றியாதல்,  
சோர்வானாதல்  
ஓர் உயிர்க்கு இன்னாதவற்றைச் செய்யாமை. 

இன்னா செய்தல்   
வெகுளி ஒழியவும் நிகழும் என்பது அறிவித்தற்கு,       
இது    
வெகுளாமையின்பின் வைக்கப்பட்டது.



## குறள் எண் 

இன்னா செய்யாமை - குறள் - 0311  

## குறள் 

**சிறப்பீனுஞ் செல்வம் பெறினும் பிறர்க்கின்னா  
செய்யாமை மாசற்றார் கோள்.**

## கொண்டு கூட்டும் முறை

**சிறப்பு ஈனும் செல்வம் பெறினும் பிறர்க்கு இன்னா செய்யாமை மாசு அற்றார் கோள்**  

## குறள் சாரம் 


## பரிமேலழகர் உரை

**சிறப்பு ஈனும் செல்வம் பெறினும்** - யோகமாகிய சிறப்புத் தரும் அணிமா முதலிய செல்வங்களைப் பிறர்க்குஇன்னா செய்து பெறலாமாயினும்  

**பிறர்க்கு இன்னா செய்யாமை மாசு அற்றார் கோள்** - அதனைச் செய்யாமை ஆகமங்கள் கூறிய ஆற்றான் மனந்தூயாராது துணிவு.  

## பரிமேலழகர் உரைகுறிப்பு   

உம்மை பெறாமைமேற்று.   
சிறப்பு உடையதனைச் சிறப்பு என்றும், அதன் பயிற்சியான் வாயுவை வென்று எய்தப்படுதலின் எட்டுச்சித்திகளையும் சிறப்புஈனும் செல்வம் என்றும், காமம் வெகுளி மயக்கம் என்னும் குற்றங்கள் அற்றமையான் மாசு அற்றார் என்றும் கூறினார்.   
இதனான் தமக்கொரு பயன்நோக்கிச் செய்தல் விலக்கப்பட்டது.   

## பொருட்க்குறிப்பு 

சிறப்பு உடையதனைச் **சிறப்பு** என்றும்,   
அதன் பயிற்சியான் வாயுவை வென்று எய்தப்படுதலின் எட்டுச்சித்திகளையும் **சிறப்புஈனும் செல்வம்** என்றும்,   
காமம் வெகுளி மயக்கம் என்னும் குற்றங்கள் அற்றமையான் **மாசு அற்றார்** என்றும் கூறினார்.   

இதனான் தமக்கொரு பயன்நோக்கிச் செய்தல் விலக்கப்பட்டது.   

## இலக்கணக்குறிப்பு  

உம்மை பெறாமைமேற்று.    



## குறள் எண் 

இன்னா செய்யாமை - குறள் - 0312  

## குறள் 

**கறுத்துஇன்னா செய்தவக் கண்ணும் மறுத்துஇன்னா  
செய்யாமை மாசற்றார் கோள்.**

## கொண்டு கூட்டும் முறை

**கறுத்து இன்னா செய்த அக்கண்ணும் மறுத்து இன்னா செய்யாமை மாசு அற்றார் கோள்**

## குறள் சாரம் 


## பரிமேலழகர் உரை

**கறுத்து இன்னா செய்த அக்கண்ணும்** - தம்மேல் செற்றம் கொண்டு ஒருவன் இன்னாதவற்றைச் செய்த இடத்தும்.   

**மறுத்து இன்னா செய்யாமை மாசு அற்றார் கோள்** - மீண்டு தாம் அவனுக்கு இன்னாதவற்றைச் செய்யாமையும் அவரது துணிவு.   

## பரிமேலழகர் உரைகுறிப்பு   

இறந்தது தழீஇய எச்ச உம்மை விகாரத்தால் தொக்கது.   
அவ் இன்னாதவற்றை உட்கொள்ளாது விடுதல் செயற்பாலது என்பதாம்.  

## பொருட்க்குறிப்பு 

அவ் இன்னாதவற்றை உட்கொள்ளாது விடுதல் செயற்பாலது என்பதாம். 

## இலக்கணக்குறிப்பு  

இறந்தது தழீஇய எச்ச உம்மை விகாரத்தால் தொக்கது.     



## குறள் எண் 

இன்னா செய்யாமை - குறள் - 0313  

## குறள் 

**செய்யாமல் செற்றார்க்கும் இன்னாத செய்தபின்  
உய்யா விழுமம் தரும்.**

## கொண்டு கூட்டும் முறை

**செய்யாமல் செற்றார்க்கும் இன்னாத செய்தபின் உய்யா விழுமம் தரும்** 

## குறள் சாரம் 


## பரிமேலழகர் உரை

**செய்யாமல் செற்றார்க்கும் இன்னாத செய்தபின்** -   
தான் முன்பு ஓர் இன்னாமை செய்யாதிருக்கத்   
தன்மேல் செற்றம் கொண்டவர்க்கும் இன்னாதவற்றைத் துறந்தவன் செய்யுமாயின்   

**உய்யா விழுமம் தரும்** - அச்செயல் அவனுக்குக் கடக்க முடியாத இடும்பையைக் கொடுக்கும். 

## பரிமேலழகர் உரைகுறிப்பு   

அவ்விடும்பையாவது தவம் இழந்து பழியும் பாவமும் எய்துதல்.    

## பொருட்க்குறிப்பு 

**அவ்விடும்பையாவது**   
தவம் இழந்து   
* பழியும்   
* பாவமும் எய்துதல்.    

## இலக்கணக்குறிப்பு  




## குறள் எண் 

இன்னா செய்யாமை - குறள் - 0314  

## குறள் 

**இன்னா செய்தாரை ஒறுத்தல் அவர்நாண  
நன்னயம் செய்து விடல்.**

## கொண்டு கூட்டும் முறை

**இன்னா செய்தாரை ஒறுத்தல் அவர் நாண நன்னயம் செய்துவிடல்**  

## குறள் சாரம் 


## பரிமேலழகர் உரை

**இன்னா செய்தாரை ஒறுத்தல்** - தமக்கு இன்னாதவற்றைச் செய்தாரைத் துறந்தார் ஒறுத்தலாவது  

**அவர் நாண நன்னயம் செய்துவிடல்** - அவர்தாமே நாணுமாறு அவர்க்கு இனியஉவகைகளைச்செய்து அவ்விரண்டனையும் மறத்தல்.   


## பரிமேலழகர் உரைகுறிப்பு   

மறவாவழிப் பின்னும் வந்து கிளைக்கும்ஆகலின், மறக்கற்பாலஆயின.   
அவரை வெல்லும் உபாயம் கூறியவாறு.   
இவை மூன்று பாட்டானும் செற்றம் பற்றிச் செய்தல் விலக்கப்பட்டது.   

## பொருட்க்குறிப்பு 

மறவாவழிப் பின்னும் வந்து கிளைக்கும்ஆகலின், மறக்கற்பாலஆயின.  
அவரை வெல்லும் உபாயம் கூறியவாறு.  

இவை மூன்று பாட்டானும் (குறள் 0312 - 0314)  
செற்றம் பற்றிச் செய்தல் விலக்கப்பட்டது.     

## இலக்கணக்குறிப்பு  




## குறள் எண் 

இன்னா செய்யாமை - குறள் - 0315  

## குறள் 

**அறிவினான் ஆகுவ துண்டோ பிறிதின்நோய்  
தந்நோய்போல் போற்றாக் கடை.**

## கொண்டு கூட்டும் முறை

**அறிவினான் ஆகுவது உண்டோ, பிறிதின் நோய் தம்நோய்போல் போற்றாக்கடை**

## குறள் சாரம் 


## பரிமேலழகர் உரை

**அறிவினான் ஆகுவது உண்டோ** - துறந்தார்க்கு உயிர் முதலியவற்றை உள்ளவாறறிந்த அறிவினான் ஆவதொரு பயன் உண்டோ,   

**பிறிதின் நோய் தம்நோய்போல் போற்றாக்கடை** - பிறிதோர்உயிர்க்கு வரும் இன்னாதவற்றைத் தம்உயிர்க்கு வந்தனபோலக் குறிக்கொண்டு காவா இடத்து?   

## பரிமேலழகர் உரைகுறிப்பு   

குறிக்கொண்டு காத்தலாவது நடத்தல், இருத்தல், நிற்றல், உண்டல் முதலிய தம் தொழில்களானும், பிறவாற்றானும் உயிர்கள் உறுவனவற்றை முன்னே அறிந்து உறாமல் காத்தல்.  
இது பெரும்பான்மையும் அஃறிணைக்கண் நுண்ணியஉடம்புஉடையவற்றைப் பற்றி வருதலின் பொதுப்படப் பிறிதின் நோய் என்றும், மறப்பான் அது துன்புறினும் நமக்கு இன்னா செய்தலாம் என்று அறிந்து காத்தல் வேண்டுமாகலின் அது செய்யாவழி அறிவாற் பயனில்லை என்றும் கூறினார்.   
இதனால் சோர்வால்செய்தல்விலக்கப்பட்டது.    

## பொருட்க்குறிப்பு 

**குறிக்கொண்டு காத்தலாவது**  
* நடத்தல்,   
* இருத்தல்,   
* நிற்றல்,   
* உண்டல் முதலிய தம் தொழில்களானும், பிறவாற்றானும் உயிர்கள் உறுவனவற்றை முன்னே அறிந்து உறாமல் காத்தல்.  

இது பெரும்பான்மையும் அஃறிணைக்கண் நுண்ணியஉடம்புஉடையவற்றைப் பற்றி வருதலின் பொதுப்படப் **பிறிதின் நோய்** என்றும்,  
மறப்பான் அது துன்புறினும் நமக்கு இன்னா செய்தலாம் என்று அறிந்து காத்தல் வேண்டுமாகலின் அது செய்யாவழி **அறிவாற் பயனில்லை** என்றும் கூறினார்.   

இதனால் சோர்வால்செய்தல்விலக்கப்பட்டது.   

## இலக்கணக்குறிப்பு  




## குறள் எண் 

இன்னா செய்யாமை - குறள் - 0316  

## குறள் 

**இன்னா எனத்தான் உணர்ந்தவை துன்னாமை  
வேண்டும் பிறன்கண் செயல்.**

## கொண்டு கூட்டும் முறை

**இன்னா எனத் தான் உணர்ந்தவை, பிறன்கண் செயல் துன்னாமை வேண்டும்**

## குறள் சாரம் 


## பரிமேலழகர் உரை

**இன்னா எனத் தான் உணர்ந்தவை** - இவை மக்கட்குஇன்னாதன என அனுமானத்தால்தான்அறிந்தவற்றை,   

**பிறன்கண் செயல் துன்னாமை வேண்டும்** - பிறன்மாட்டுச் செய்தலை மேவாமை துறந்தவனுக்கு வேண்டும்.   

## பரிமேலழகர் உரைகுறிப்பு   

இன்பதுன்பங்கள் உயிர்க்குணம்ஆகலின், அவை காட்சிஅளவையான் அறியப்படாமை அறிக.  
அறமும் பாவமும் உளவாவது மனம்உளனாயவழி ஆகலான், உணர்ந்தவை என்றார்.  

## பொருட்க்குறிப்பு 

இன்பதுன்பங்கள் உயிர்க்குணம்ஆகலின், அவை காட்சிஅளவையான் அறியப்படாமை அறிக.  

அறமும் பாவமும் உளவாவது மனம்உளனாயவழி ஆகலான், **உணர்ந்தவை** என்றார்.  

## இலக்கணக்குறிப்பு  




## குறள் எண் 

இன்னா செய்யாமை - குறள் - 0317  

## குறள் 

**எனைத்தானும் எஞ்ஞான்றும் யார்க்கும் மனத்தானாம்  
மாணாசெய் யாமை தலை.**

## கொண்டு கூட்டும் முறை

**மனத்தான் ஆம் மாணா எஞ்ஞான்றும் யார்க்கும் எனைத்தானும் செய்யாமை தலை**

## குறள் சாரம் 


## பரிமேலழகர் உரை

**மனத்தான் ஆம் மாணா** - மனத்தோடு உளவாகின்ற இன்னாத செயல்களை  

**எஞ்ஞான்றும் யார்க்கும் எனைத்தானும் செய்யாமை தலை** - எக்காலத்தும் யாவர்க்கும் சிறிதாயினும் செய்யாமை தலையாய அறம்.   

## பரிமேலழகர் உரைகுறிப்பு   

ஈண்டு மனத்தான்ஆகாத வழிப் பாவம்இல்லைஎன்பது பெற்றாம்.   
ஆற்றலுண்டாய காலத்தும் ஆகாமையின் எஞ்ஞான்றுமென்றும், எளியார்க்கும் ஆகாமையின் யார்க்குமென்றும், செயல் சிறிதாயினும் பாவம் பெரிதாகலின் எனைத்தென்றும் கூறினார்.  

## பொருட்க்குறிப்பு 

ஈண்டு மனத்தான்ஆகாத வழிப் பாவம்இல்லைஎன்பது பெற்றாம்.   

* ஆற்றலுண்டாய காலத்தும் ஆகாமையின் **எஞ்ஞான்றுமென்றும்**,   
* எளியார்க்கும் ஆகாமையின் **யார்க்குமென்றும்**,  
* செயல் சிறிதாயினும் பாவம் பெரிதாகலின் **எனைத்தென்றும்** கூறினார்.    

## இலக்கணக்குறிப்பு  




## குறள் எண் 

இன்னா செய்யாமை - குறள் - 0318  

## குறள் 

**தன்னுயிர்க்கு இன்னாமை தானறிவான் என்கொலோ  
மன்னுயிர்க்கு இன்னா செயல்.**

## கொண்டு கூட்டும் முறை

**தன் உயிர்க்கு இன்னாமை தான் அறிவான் மன் உயிர்க்கு இன்னா செயல் என்கொல்**

## குறள் சாரம் 


## பரிமேலழகர் உரை

**தன் உயிர்க்கு இன்னாமை தான் அறிவான்** - பிறர் செய்யும் இன்னாதன தன்னுயிர்க்கு இன்னாவாம் தன்மையை அனுபவித்து அறிகின்றவன்  

**மன் உயிர்க்கு இன்னா செயல் என்கொல்** - நிலைபேறுடைய பிறஉயிர்கட்குத் தான் அவற்றைச் செய்தல் என்ன காரணத்தான்?   

## பரிமேலழகர் உரைகுறிப்பு   

இவ்வாறே இவை பிறஉயிர்க்கும் இன்னாஎன்பது அனுமானத்தான்அறிந்து வைத்துச் செய்கின்ற இப்பாவம்கழுவப்படாமையின், இன்னாதன யான் வருந்தப் பின்னே வந்து வருத்தும்என்பது ஆகமத்தானும்அறிந்து ஒழியற்பாலனஎன்பது தோன்றத் தான் என்றும், அத்தன்மையான் ஒழியாமைக்குக் காரணம் மயக்கம்என்பது தோன்ற என்கொலோ என்றும் கூறினார்.   
இவை மூன்று பாட்டானும் பொதுவகையான் விலக்கப்பட்டது.  

## பொருட்க்குறிப்பு 

இவ்வாறே   
இவை பிறஉயிர்க்கும் இன்னாஎன்பது அனுமானத்தான்அறிந்து வைத்துச் செய்கின்ற இப்பாவம்கழுவப்படாமையின்,   
இன்னாதன யான் வருந்தப் பின்னே வந்து வருத்தும்என்பது ஆகமத்தானும்அறிந்து ஒழியற்பாலனஎன்பது தோன்றத் **தான்** என்றும்,  
அத்தன்மையான் ஒழியாமைக்குக் காரணம் மயக்கம்என்பது தோன்ற **என்கொலோ** என்றும் கூறினார்.   

இவை மூன்று பாட்டானும் (குறள் 0316 - 0318)   
பொதுவகையான் விலக்கப்பட்டது.    

## இலக்கணக்குறிப்பு  




## குறள் எண் 

இன்னா செய்யாமை - குறள் - 0319  

## குறள் 

**பிறர்க்கின்னா முற்பகல் செய்யின் தமக்கின்னா  
பிற்பகல் தாமே வரும்.**

## கொண்டு கூட்டும் முறை

**பிறர்க்கு இன்னா முற்பகல் செய்யின், தமக்கு இன்னா பிற்பகல் தாமே வரும்**

## குறள் சாரம் 


## பரிமேலழகர் உரை

**பிறர்க்கு இன்னா முற்பகல் செய்யின்** - துறந்தவர் பிறர்க்கு இன்னாதனவற்றை ஒருபகலது முற்கூற்றின்கண் செய்வராயின்,   

**தமக்கு இன்னா பிற்பகல் தாமே வரும்** - தமக்கு இன்னாதன அதன் பிற்கூற்றின்கண் அவர்செய்யாமல்தாமே வரும். 

## பரிமேலழகர் உரைகுறிப்பு   

முற்பகல், பிற்பகல் என்பன பின் முன்னாகத் தொக்க ஆறாம் வேற்றுமைத் தொகை.   
தவம் அழிதலின், அங்ஙனம் கடிதினும் எளிதினும் வரும் அதனால் அவை செய்யற்க என்பதாம்.  
இனி தானே வரும் என்பது பாடமாயின், அச்செயல் தானே தமக்கு இன்னாதனவாய் வரும்என உபசார வழக்காக்கி, ஆக்கம் வருவித்து உரைக்க.    

## பொருட்க்குறிப்பு 
  
தவம் அழிதலின்,    
அங்ஙனம் கடிதினும் எளிதினும் வரும் அதனால் அவை செய்யற்க என்பதாம்.   

இனி தானே வரும் என்பது பாடமாயின்,   
அச்செயல் தானே தமக்கு இன்னாதனவாய் வரும்என உபசார வழக்காக்கி, ஆக்கம் வருவித்து உரைக்க.  

## இலக்கணக்குறிப்பு  

**முற்பகல், பிற்பகல்** என்பன பின் முன்னாகத் தொக்க ஆறாம் வேற்றுமைத் தொகை.   



## குறள் எண் 

இன்னா செய்யாமை - குறள் - 0320  

## குறள் 

**நோய்எல்லாம் நோய்செய்தார் மேலவாம் நோய்செய்யார்  
நோய்இன்மை வேண்டு பவர்.**

## கொண்டு கூட்டும் முறை

**நோய் எல்லாம் நோய் செய்தார் மேலவாம், நோய் இன்மை வேண்டுபவர் நோய் செய்யார்**

## குறள் சாரம் 


## பரிமேலழகர் உரை

**நோய் எல்லாம் நோய் செய்தார் மேலவாம்** - இன்னாதன எல்லாம் பிறிதோர் உயிர்க்கு இன்னாதன செய்தார் மேலவாம்,   

**நோய் இன்மை வேண்டுபவர் நோய் செய்யார்** -   
அதனால் தம்உயிர்க்கு இன்னாதன வேண்டாதார்,   
பிறிதோர் உயிர்க்கு இன்னாதன செய்யார்.   

## பரிமேலழகர் உரைகுறிப்பு   

'உயிர்நிலத்து வினைவித்து இட்டார்க்கு விளைவும், ( சீவகசிந்தாமணி - முத்தி இலம்பகம் - நரக கதித் துன்பம் - 2762.)" அதுவே ஆகலின், நோய் எல்லாம் நோய் செய்தார் மேலவாம் என்றார்.   
இது சொற்பொருள் பின்வருநிலை.   
இவை இரண்டு பாட்டானும் அது செய்தார்க்கு வரும் தீங்கு கூறப்பட்டது.   

## பொருட்க்குறிப்பு 

இவை இரண்டு பாட்டானும் (குறள் 0319 - 0320)   
அது செய்தார்க்கு வரும் தீங்கு கூறப்பட்டது.   

## இலக்கணக்குறிப்பு  

_**'உயிர்நிலத்து வினைவித்து இட்டார்க்கு விளைவும், ( சீவகசிந்தாமணி - முத்தி இலம்பகம் - நரக கதித் துன்பம் - 2762.)"**_ அதுவே ஆகலின்,   
**நோய் எல்லாம் நோய் செய்தார் மேலவாம்** என்றார்.  

இது சொற்பொருள் பின்வருநிலை.   




## அதிகாரம் எண்

கொல்லாமை - பாயிரம் - 033

## உரை

அஃதாவது _( கொல்லாமையாவது )_,  

ஐயறிவுடையன முதல்,  
ஓரறிவுடையன ஈறாய உயிர்களைச்  
சோர்ந்தும் கொல்லுதலைச் செய்யாமை.  

இது,  
மேற்கூறிய அறங்களெல்லாவற்றினுஞ் சிறப்புடைத்தாய்க்  
கூறாத அறங்களையும் அகப்படுத்து நிற்றலின்,  
இறுதிக்கண் வைக்கப்பட்டது.



## குறள் எண் 

கொல்லாமை - குறள் - 0321  

## குறள் 

**அறவினை யாதெனில் கொல்லாமை கோறல் 
பிறவினை எல்லாம் தரும்.**

## கொண்டு கூட்டும் முறை

**அறவினை யாது எனின் கொல்லாமை, கோறல் பிற வினை எல்லாம் தரும்**

## குறள் சாரம் 


## பரிமேலழகர் உரை

**அறவினை யாது எனின் கொல்லாமை** -   
அறங்களெல்லாம் ஆகிய செய்கை யாதுஎன்று வினவின்,   
அஃது ஓர்உயிரையும் கொல்லாமையாம்,   

**கோறல் பிற வினை எல்லாம் தரும்** -   
அவற்றைக் கொல்லுதல்   
பாவச்செய்கைகள் எல்லாவற்றையும் தானே தரும் ஆதலான். 

## பரிமேலழகர் உரைகுறிப்பு   

அறம் - சாதியொருமை.   
விலக்கியது ஒழிதலும் அறஞ்செய்தலாம் ஆகலின், கொல்லாமையை அறவினை என்றார்.  
ஈண்டுப் பிறவினை என்றது அவற்றின் விளைவை.  
கொலைப்பாவம் விளைக்கும்துன்பம் ஏனைப்பாவங்களெல்லாம் கூடியும் விளைக்கமாட்டா என்றவாறு.  
கொல்லாமை தானே பிற அறங்கள் எல்லாவற்றின் பயனையும் தரும் என்று மேற்கோள் கூறி, அதற்கு ஏது எதிர்மறை முகத்தால் கூறியவாறாயிற்று.    

## பொருட்க்குறிப்பு 

விலக்கியது ஒழிதலும் அறஞ்செய்தலாம் ஆகலின், கொல்லாமையை **அறவினை** என்றார். 
ஈண்டுப் **பிறவினை** என்றது அவற்றின் விளைவை.  
கொலைப்பாவம் விளைக்கும்துன்பம் ஏனைப்பாவங்களெல்லாம் கூடியும் விளைக்கமாட்டா என்றவாறு.  

கொல்லாமை தானே பிற அறங்கள் எல்லாவற்றின் பயனையும் தரும் என்று மேற்கோள் கூறி,   
அதற்கு ஏது எதிர்மறை முகத்தால் கூறியவாறாயிற்று.   

## இலக்கணக்குறிப்பு    

**அறம்** - சாதியொருமை.     



## குறள் எண் 

கொல்லாமை - குறள் - 0322  

## குறள் 

**பகுத்துண்டு பல்லுயிர் ஓம்புதல் நூலோர்  
தொகுத்தவற்றுள் எல்லாந் தலை.**

## கொண்டு கூட்டும் முறை

**பகுத்து உண்டு பல்உயிர் ஓம்புதல், நூலோர் தொகுத்தவற்றுள் எல்லாம் தலை** 

## குறள் சாரம் 


## பரிமேலழகர் உரை

**பகுத்து உண்டு பல்உயிர் ஓம்புதல்** - உண்பதனைப் பசித்தஉயிர்கட்குப் பகுத்துக்கொடுத்துஉண்டு ஐவகைஉயிர்களையும் ஓம்புதல்,   

**நூலோர் தொகுத்தவற்றுள் எல்லாம் தலை** -அறநூலை உடையார் துறந்தார்க்குத் தொகுத்தஅறங்கள் எல்லாவற்றினும் தலையாய அறம். 

## பரிமேலழகர் உரைகுறிப்பு   

பல்லுயிரும் என்னும் முற்று உம்மை விகாரத்தால் தொக்கது.   
ஓம்புதல் சோர்ந்தும் கொலை வாராமற் குறிக்கொண்டு காத்தல்.   
அதற்குப் பகுத்து உண்டல் இன்றியமையா உறுப்புஆகலின், அச்சிறப்புத் தோன்ற, அதனை இறந்தகால வினையெச்சத்தால் கூறினார்.  
எல்லா நூல்களிலும் நல்லனஎடுத்து எல்லார்க்கும் பொதுபடக்கூறுதல் இவர்க்கு இயல்புஆகலின், ஈண்டும் பொதுப்பட நூலோர் என்றும், அவர் எல்லார்க்கும் ஒப்பமுடிதலான் இது தலையாய அறம் என்றும் கூறினார்.    

## பொருட்க்குறிப்பு 

எல்லா நூல்களிலும் நல்லனஎடுத்து எல்லார்க்கும் பொதுபடக்கூறுதல் இவர்க்கு இயல்புஆகலின்,   
ஈண்டும் பொதுப்பட **நூலோர்** என்றும்,   
அவர் எல்லார்க்கும் ஒப்பமுடிதலான் இது **தலையாய அறம்** என்றும் கூறினார்.    

## இலக்கணக்குறிப்பு  

**பல்லுயிரும்** என்னும் முற்று உம்மை விகாரத்தால் தொக்கது.   


**ஓம்புதல்** சோர்ந்தும் கொலை வாராமற் குறிக்கொண்டு காத்தல்.   

அதற்குப் **பகுத்து உண்டல்** இன்றியமையா உறுப்புஆகலின்,   
அச்சிறப்புத் தோன்ற, அதனை இறந்தகால வினையெச்சத்தால் கூறினார். 



## குறள் எண் 

கொல்லாமை - குறள் - 0323  

## குறள் 

**ஒன்றாக நல்லது கொல்லாமை மற்றதன்  
பின்சாரப் பொய்யாமை நன்று.**

## கொண்டு கூட்டும் முறை

**ஒன்றாக நல்லது கொல்லாமை, பொய்யாமை அதன் பின்சார நன்று**

## குறள் சாரம் 


## பரிமேலழகர் உரை

**ஒன்றாக நல்லது கொல்லாமை** -   
நூலோர் தொகுத்த அறங்களுள்   
தன்னோடு இணையொப்பதின்றித் தானேயாக நல்லது கொல்லாமை  

**பொய்யாமை அதன் பின்சார நன்று** - அஃது ஒழிந்தால் பொய்யாமை அதன்பின்னே நிற்க நன்று.   

## பரிமேலழகர் உரைகுறிப்பு   

நூலோர் தொகுத்த அறங்களுள் என்பது அதிகாரத்தான் வந்தது.   
அதிகாரம் கொல்லாமையாயினும் , மேல் பொய்யாமைபொய்யாமை ஆற்றின் எனவும், யாம்மெய்யாக் கண்டவற்றுள் இல்லை எனவும் கூறினார் ஆகலின், இரண்டு அறத்துள்ளும் யாது சிறந்தது என்று ஐயம் நிகழுமன்றே, அது நிகழாமையாற்பொருட்டு, ஈண்டு அதன்பின்சாரப்பொய்யாமை நன்று என்றார், முன் கூறியதில் பின் கூறியது வலியுடைத்து ஆகலின்.  
அதனைப் பின்சாரநன்றுஎன்றது, நன்மை பயக்கும்வழிப் பொய்யும் மெய்யாயும், தீமை பயக்கும்வழி மெய்யும் பொய்யாயும் இதனைப் பற்ற அது திரிந்துவருதலான் என உணர்க.   
இவை மூன்று பாட்டானும் இவ்வறத்தினது சிறப்புக் கூறப்பட்டது.   

## பொருட்க்குறிப்பு 

**நூலோர் தொகுத்த அறங்களுள்** என்பது அதிகாரத்தான் வந்தது.  

அதிகாரம் கொல்லாமையாயினும் ,   
மேல்   
* **பொய்யாமைபொய்யாமை ஆற்றின்** எனவும்,   
* **யாம்மெய்யாக் கண்டவற்றுள் இல்லை** எனவும் கூறினார் ஆகலின்,   
இரண்டு அறத்துள்ளும் யாது சிறந்தது என்று ஐயம் நிகழுமன்றே,   
அது நிகழாமையாற்பொருட்டு,   
ஈண்டு **அதன்பின்சாரப்பொய்யாமை நன்று** என்றார், முன் கூறியதில் பின் கூறியது வலியுடைத்து ஆகலின்.    

**அதனைப் பின்சாரநன்று**என்றது,   
* நன்மை பயக்கும்வழிப் பொய்யும் மெய்யாயும்,   
* தீமை பயக்கும்வழி மெய்யும் பொய்யாயும் இதனைப் பற்ற அது திரிந்துவருதலான் என உணர்க. 

இவை மூன்று பாட்டானும் (குறள் 0321 - 0323),    
இவ்வறத்தினது சிறப்புக் கூறப்பட்டது.     

## இலக்கணக்குறிப்பு  




## குறள் எண் 

கொல்லாமை - குறள் - 0324  

## குறள் 

**நல்லாறு எனப்படுவது யாதெனின் யாதொன்றும்  
கொல்லாமை சூழும் நெறி.**

## கொண்டு கூட்டும் முறை

**நல் ஆறு எனப்படுவது யாது எனின், யாதொன்றும் கொல்லாமை சூழும் நெறி**  

## குறள் சாரம் 


## பரிமேலழகர் உரை

**நல் ஆறு எனப்படுவது யாது எனின்** - மேற்கதி வீடு பேறுகட்கு நல்லநெறி என்று சொல்லப்படுவது யாதுஎன்று வினவின்,   

**யாதொன்றும் கொல்லாமை சூழும் நெறி** - அஃது யாதோர் உயிரையும் கொல்லாமை ஆகிய அறத்தினைக் காக்கக் கருதும் நெறி.   


## பரிமேலழகர் உரைகுறிப்பு   

யாது ஒன்றும் என்றது, ஓரறிவுயிரையும் அகப்படுத்தற்கு.   
காத்தல் வழுவாமல் காத்தல்.  
இதனான் இவ்வறத்தினைஉடையதே நன்னெறி என்பது கூறப்பட்டது.    

## பொருட்க்குறிப்பு 

**யாது ஒன்றும்** என்றது, ஓரறிவுயிரையும் அகப்படுத்தற்கு.    

**காத்தல்** வழுவாமல் காத்தல்.  

இதனான் இவ்வறத்தினைஉடையதே நன்னெறி என்பது கூறப்பட்டது.    

## இலக்கணக்குறிப்பு  




## குறள் எண் 

கொல்லாமை - குறள் - 0325  

## குறள் 

**நிலைஅஞ்சி நீத்தாருள் எல்லாம் கொலைஅஞ்சிக்  
கொல்லாமை சூழ்வான் தலை.**

## கொண்டு கூட்டும் முறை

**நிலை அஞ்சி நீத்தாருள் எல்லாம், கொலை அஞ்சிக் கொல்லாமை சூழ்வான் தலை**

## குறள் சாரம் 


## பரிமேலழகர் உரை

**நிலை அஞ்சி நீத்தாருள் எல்லாம்** - பிறப்புநின்ற நிலையை அஞ்சிப் பிறவாமைப்பொருட்டு மனை வாழ்க்கையைத் துறந்தார் எல்லாருள்ளும்,  

**கொலை அஞ்சிக் கொல்லாமை சூழ்வான் தலை** - கொலைப்பாவத்தை அஞ்சிக் கொல்லாமைஆகிய அறத்தை மறவாதவன் உயர்ந்தவன்.  

## பரிமேலழகர் உரைகுறிப்பு   

பிறப்பு நின்ற நிலையாவது, இயங்குவ நிற்ப என்னும் இருவகைப் பிறப்பினும் இன்பம் என்பது ஒன்று இன்றி உள்ளன எல்லாம் துன்பமேயாய நிலைமை.   
துறவு ஒன்றே ஆயினும், சமய வேறுபாட்டால் பலவாம்ஆகலின், நீத்தாருள் எல்லாம் என்றார்.  
இதனான் இவ்வறம் மறவாதவன் உயர்ச்சி கூறப்பட்டது.  

## பொருட்க்குறிப்பு 

**பிறப்பு நின்ற நிலையாவது**,   
இயங்குவ நிற்ப என்னும் இருவகைப் பிறப்பினும்   
இன்பம் என்பது ஒன்று இன்றி உள்ளன எல்லாம் துன்பமேயாய நிலைமை.   

துறவு ஒன்றே ஆயினும்,   
சமய வேறுபாட்டால் பலவாம்ஆகலின், **நீத்தாருள் எல்லாம்** என்றார்.  

இதனான் இவ்வறம் மறவாதவன் உயர்ச்சி கூறப்பட்டது.  

## இலக்கணக்குறிப்பு  




## குறள் எண் 

கொல்லாமை - குறள் - 0326  

## குறள் 

**கொல்லாமை மேற்கொண் டொழுகுவான் வாழ்நாள்மேல்  
செல்லாது உயிருண்ணுங் கூற்று.**

## கொண்டு கூட்டும் முறை

**கொல்லாமை மேற்கொண்டு ஒழுகுவான் வாழ்நாள் மேல், உயிர் உண்ணும் கூற்றுச் செல்லாது**

## குறள் சாரம் 


## பரிமேலழகர் உரை

**கொல்லாமை மேற்கொண்டு ஒழுகுவான் வாழ்நாள் மேல்** - கொல்லாமையை விரதமாக மேற்கொண்டு ஒழுகுவானது வாழ்நாளின்மேல்,   

**உயிர் உண்ணும் கூற்றுச் செல்லாது** - உயிர் உண்ணும் கூற்றுச் செல்லாது.   

## பரிமேலழகர் உரைகுறிப்பு   

மிகப்பெரிய அறம் செய்தாரும் மிகப்பெரிய பாவம் செய்தாரும் முறையான் அன்றி இம்மைதன்னுள்ளே அவற்றின் பயன் அனுபவிப்பர் என்னும் அறநூல் துணிபு பற்றி, இப் பேரறம் செய்தான் தானும் கொல்லப்படான், படானாகவே, அடியிற்கட்டிய வாழ்நாள் இடையூறின்றி எய்தும் என்பார், வாழ்நாள்மேல் கூற்றுச்செல்லாது என்றார்.  
செல்லாதாகவே, காலம் நீட்டிக்கும், நீட்டித்தால் ஞானம் பிறந்து உயிர் வீடு பெறும் என்பது கருத்து.   
இதனான் அவர்க்கு வரும் நன்மை கூறப்பட்டது.  

## பொருட்க்குறிப்பு 

* மிகப்பெரிய அறம் செய்தாரும்   
* மிகப்பெரிய பாவம் செய்தாரும் முறையான் அன்றி இம்மைதன்னுள்ளே அவற்றின் பயன் அனுபவிப்பர் என்னும் அறநூல் துணிபு பற்றி,   
இப் பேரறம் செய்தான் தானும் கொல்லப்படான், படானாகவே,   
அடியிற்கட்டிய வாழ்நாள் இடையூறின்றி எய்தும் என்பார், **வாழ்நாள்மேல் கூற்றுச்செல்லாது** என்றார்.  

செல்லாதாகவே,   
காலம் நீட்டிக்கும், நீட்டித்தால் ஞானம் பிறந்து உயிர் வீடு பெறும் என்பது கருத்து.    

இதனான் அவர்க்கு வரும் நன்மை கூறப்பட்டது.   

## இலக்கணக்குறிப்பு  




## குறள் எண் 

கொல்லாமை - குறள் - 0327  

## குறள் 

**தன்னுயிர் நீப்பினும் செய்யற்க தான்பிறிது  
இன்னுயிர் நீக்கும் வினை.**

## கொண்டு கூட்டும் முறை

**தன் உயிர் நீப்பினும் தான் பிறிது இன்னுயிர் நீக்கும் வினை செய்யற்க**  

## குறள் சாரம் 


## பரிமேலழகர் உரை

**தன் உயிர் நீப்பினும்** - அது செய்யாவழித் தன்னுயிர் உடம்பின் நீங்கிப் போமாயினும்  

**தான் பிறிது இன்னுயிர் நீக்கும் வினை செய்யற்க** - தான் பிறிதோர் இன்னுயிரை அதன் உடம்பின் நீக்கும் தொழிலைச் செய்யற்க.  

## பரிமேலழகர் உரைகுறிப்பு   

தன்னை அது கொல்லினும் தான் அதனைக் கொல்லற்க என்றது, பாவம் கொலையுண்டவழித் தேய்தலும், கொன்ற வழி வளர்தலும் நோக்கி.   
இனி தன்உயிர் நீப்பினும் என்றதற்குச் சாந்தியாகச் செய்யாதவழித் தன்னுயிர் போமாயினும் என்று உரைப்பாரும் உளர்.   
பிறர் செய்தலும் ஆகாமையின் அஃது உரையன்மை அறிக.  

## பொருட்க்குறிப்பு 

**தன்னை அது கொல்லினும் தான் அதனைக் கொல்லற்க என்றது**,   
* பாவம் கொலையுண்டவழித் தேய்தலும்,   
* கொன்ற வழி வளர்தலும் நோக்கி.   

இனி தன்உயிர் நீப்பினும் என்றதற்குச் சாந்தியாகச் செய்யாதவழித் தன்னுயிர் போமாயினும் என்று உரைப்பாரும் உளர். 

பிறர் செய்தலும் ஆகாமையின் அஃது உரையன்மை அறிக.  

## இலக்கணக்குறிப்பு  




## குறள் எண் 

கொல்லாமை - குறள் - 0328  

## குறள் 

**நன்றாகும் ஆக்கம் பெரிதெனினும் சான்றோர்க்குக்  
கொன்றாகும் ஆக்கம் கடை.**

## கொண்டு கூட்டும் முறை

**நன்று ஆகும் ஆக்கம் பெரிது எனினும், சான்றோர்க்கு கொன்று ஆகும் ஆக்கம் கடை**

## குறள் சாரம் 


## பரிமேலழகர் உரை

**நன்று ஆகும் ஆக்கம் பெரிது எனினும்** -  
தேவர்பொருட்டு வேள்விக்கண் கொன்றால் இன்பம் மிகும் செல்வம் பெரிதாம் என்று  
இல்வாழ்வார்க்குக் கூறப்பட்டதாயினும்,   

**சான்றோர்க்கு கொன்று ஆகும் ஆக்கம் கடை** - துறவான் அமைந்தார்க்கு ஓர்உயிரைக் கொல்லவரும் செல்வம் கடை.

## பரிமேலழகர் உரைகுறிப்பு   

இன்பம் மிகும் செல்வமாவது, தாமும் தேவராய்த் துறக்கத்துச் சென்று எய்தும் செல்வம்.  
அது சிறிதாகலானும், பின்னும் பிறத்தற்கு ஏதுவாகலானும், வீடாகிய ஈறுஇல்இன்பம் எய்துவார்க்குக் கடை எனப்பட்டது.   
துறக்கம் எய்துவார்க்கு ஆமாயினும் வீடு எய்துவார்க்குக் ஆகாது என்றமையின், விதிவிலக்குகள் தம்முள் மலையாமை விளக்கியவாறாயிற்று.   
இஃது இல்லறம் அன்மைக்குக் காரணம்.  
இவை இரண்டு பாட்டானும் கொலையது குற்றம் கூறப்பட்டது.   

## பொருட்க்குறிப்பு 
  
**இன்பம் மிகும் செல்வமாவது**, தாமும் தேவராய்த் துறக்கத்துச் சென்று எய்தும் செல்வம்.  
அது சிறிதாகலானும்,  
பின்னும் பிறத்தற்கு ஏதுவாகலானும்,  
வீடாகிய ஈறுஇல்இன்பம் எய்துவார்க்குக் **கடை** எனப்பட்டது.     

துறக்கம் எய்துவார்க்கு ஆமாயினும் வீடு எய்துவார்க்குக் ஆகாது என்றமையின்,  
விதிவிலக்குகள் தம்முள் மலையாமை விளக்கியவாறாயிற்று.     

இஃது இல்லறம் அன்மைக்குக் காரணம்.    

இவை இரண்டு பாட்டானும் (குறள் 0327 - 0328)   
கொலையது குற்றம் கூறப்பட்டது.   

## இலக்கணக்குறிப்பு  




## குறள் எண் 

கொல்லாமை - குறள் - 0329  

## குறள் 

**கொலைவினைய ராகிய மாக்கள் புலைவினையர்  
புன்மை தெரிவா ரகத்து.**

## கொண்டு கூட்டும் முறை

**கொலை வினையர் ஆகிய மாக்கள், புன்மை தெரிவார் அகத்துப் புலை வினையர்** 

## குறள் சாரம் 


## பரிமேலழகர் உரை

**கொலை வினையர் ஆகிய மாக்கள்** - கொலைத் தொழிலையுடையராகிய மாந்தர்,   

**புன்மை தெரிவார் அகத்துப் புலை வினையர்** - அத்தொழிலின் கீழ்மையை அறியாத நெஞ்சத்தராயினும், அறிவார் நெஞ்சத்துப் புலைத் தொழிலினர்.   

## பரிமேலழகர் உரைகுறிப்பு   

கொலை வினையர் என்றதனான், வேள்விக்கண் கொலையன்மை அறிக.  
புலைவினையர் என்றது தொழிலால் புலையர் என்றவாறு.  
இம்மைக்கண் கீழ்மைஎய்துவர் என்பதாம்.  

## பொருட்க்குறிப்பு 

**கொலை வினையர்** என்றதனான், வேள்விக்கண் கொலையன்மை அறிக.  

**புலைவினையர்** என்றது தொழிலால் புலையர் என்றவாறு. 
இம்மைக்கண் கீழ்மைஎய்துவர் என்பதாம்.  

## இலக்கணக்குறிப்பு  




## குறள் எண் 

கொல்லாமை - குறள் - 0330  

## குறள் 

**உயிர்உடம்பின் நீக்கியார் என்ப செயிர்உடம்பின்  
செல்லாத்தீ வாழ்க்கை யவர்.**

## கொண்டு கூட்டும் முறை

**செயிர் உடம்பின் செல்லாத் தீ வாழ்க்கையவர், உயிர் உடம்பின் நீக்கியார் என்ப**

## குறள் சாரம் 


## பரிமேலழகர் உரை

**செயிர் உடம்பின் செல்லாத் தீ வாழ்க்கையவர்** - நோக்கலாகா நோய் உடம்புடனே வறுமை கூர்ந்த இழிதொழில் வாழ்க்கையினை உடையாரை,   

**உயிர் உடம்பின் நீக்கியார் என்ப** - இவர் முற்பிறப்பின்கண் உயிர்களை அவைநின்றஉடம்பினின்றும் நீக்கினவர் என்று சொல்லுவர் வினை விளைவுகளை அறிந்தோர்.   

## பரிமேலழகர் உரைகுறிப்பு   

செல்லா வாழ்க்கை தீ வாழ்க்கை எனக் கூட்டுக.  
செயிர் உடம்பினராதல் "அக்கேபோ லங்கை யொழிய விரலழுகித், துக்கத் தொழுநோயெழுபவே" ( நாலடியார் 123) என்பதனாலும் அறிக.  
மறுமைக்கண் இவையும் எய்துவர் என்பதாம்.   
இவை இரண்டு பாட்டானும் கொல்வார்க்கு வரும் தீங்கு கூறப்பட்டது.   
அருள் உடைமை முதல் கொல்லாமை ஈறாகச் சொல்லப்பட்ட இவற்றுள்ளே சொல்லப்படாத விரதங்களும் அடங்கும், அஃது அறிந்து அடக்கிக்கொள்க.  
ஈண்டு உரைப்பின் பெருகும்.  

## பொருட்க்குறிப்பு 

**செயிர் உடம்பினராதல்**  
_**"அக்கேபோ லங்கை யொழிய விரலழுகித், துக்கத் தொழுநோயெழுபவே" ( நாலடியார் 123)**_ என்பதனாலும் அறிக.  
மறுமைக்கண் இவையும் எய்துவர் என்பதாம். 

இவை இரண்டு பாட்டானும் (குறள் 0329 - 0330)  
கொல்வார்க்கு வரும் தீங்கு கூறப்பட்டது.   

அருள் உடைமை முதல் கொல்லாமை ஈறாகச் சொல்லப்பட்ட இவற்றுள்ளே சொல்லப்படாத விரதங்களும் அடங்கும்,   
அஃது அறிந்து அடக்கிக்கொள்க.  
ஈண்டு உரைப்பின் பெருகும்.  

## இலக்கணக்குறிப்பு  

**செல்லா வாழ்க்கை தீ வாழ்க்கை** எனக் கூட்டுக.    




## அதிகாரம் எண்

நிலையாமை - பாயிரம் - 034

## உரை

அவற்றுள் நிலையாமையாவது  -
தோற்றமுடையன யாவும் நிலையுதல் இலவாம் தன்மை.  

மயங்கியவழி-  
பேய்தேரில் புனல்போலத் தோன்றி,  
மெய்யுணர்ந்தவழி-  
கயிற்றில் அரவுபோலக் கெடுதலின்  
பொய் என்பாரும்,  
நிலை வேறுபட்டு வருதலால்-  
கணந்தோறும்  
பிறந்து இறக்கும் என்பாரும்,  
ஒருவாற்றான் வேறுபடுதலும், 
ஒருவாற்றான் வேறுபடாமையும் உடைமையின்,  
நிலையுதலும், நிலையாமையும் ஒருங்கேயுடைய என்பாரும் எனப்  
பொருட்பெற்றி கூறுவார் பலதிறத்தராவர்.  

அவர் எல்லார்க்கும் அவற்றது நிலையாமை உடம்பாடாகலின்,  
ஈண்டு  
அதனையே கூறுகின்றார்.  

இஃது உணர்ந்துழி அல்லது பொருள்களின் பற்று விடாது ஆகலின்,  
இது முன் வைக்கப்பட்டது.




## குறள் எண் 

நிலையாமை - குறள் - 0331  

## குறள் 

**நில்லாத வற்றை நிலையின என்றுணரும்  
புல்லறி வாண்மை கடை.**

## கொண்டு கூட்டும் முறை

**நில்லாதவற்றை நிலையின என்று உணரும் புல்லறிவு ஆண்மை - கடை**

## குறள் சாரம் 


## பரிமேலழகர் உரை

**நில்லாதவற்றை நிலையின என்று உணரும் புல்லறிவு ஆண்மை** -   
நிலையுதல் இலவாகிய பொருள்களை நிலையுதல் உடையஎன்று கருதுகின்ற   
புல்லிய அறிவினை உடையராதல்  

**கடை** - துறந்தார்க்கு இழிபு. 

## பரிமேலழகர் உரைகுறிப்பு   

தோற்றம் உடையவற்றைக் கேடிலஎன்று கருதும் புல்லறிவால் அவற்றின்மேல் பற்றுச்செய்தல் பிறவித்துன்பத்திற்கு ஏதுவாகலின், அது வீடுஎய்துவார்க்கு இழுக்கு என்பது இதனால் கூறப்பட்டது.   
இனி புல்லறிவாளர் பெரும்பான்மையும் பற்றுச் செய்வது சிற்றின்பத்துக்கு ஏதுவாகிய செல்வத்தின்கண்ணும், அதனை அனுபவிக்கும் யாக்கையின்கண்ணும் ஆகலின், வருகின்ற பாட்டுகளான் அவற்றது நிலையாமையை விதந்து கூறுப.  

## பொருட்க்குறிப்பு 

தோற்றம் உடையவற்றைக் கேடிலஎன்று கருதும் புல்லறிவால் அவற்றின்மேல் பற்றுச்செய்தல் பிறவித்துன்பத்திற்கு ஏதுவாகலின்,  
அது வீடுஎய்துவார்க்கு இழுக்கு என்பது இதனால் கூறப்பட்டது.    

இனி புல்லறிவாளர் பெரும்பான்மையும் பற்றுச் செய்வது  
* சிற்றின்பத்துக்கு ஏதுவாகிய செல்வத்தின்கண்ணும்,   
* அதனை அனுபவிக்கும் யாக்கையின்கண்ணும் ஆகலின், வருகின்ற பாட்டுகளான் அவற்றது நிலையாமையை விதந்து கூறுப.   

## இலக்கணக்குறிப்பு  




## குறள் எண் 

நிலையாமை - குறள் - 0332  

## குறள் 

**கூத்தாட்டு அவைக்குழாத்து அற்றே பெருஞ்செல்வம்
போக்கும் அதுவிளிந் தற்று.**

## கொண்டு கூட்டும் முறை

**பெருஞ்செல்வம் கூத்தாட்டு அவைக் குழாத்தற்று, போக்கும் அது விளிந்தற்று**

## குறள் சாரம் 


## பரிமேலழகர் உரை

**பெருஞ்செல்வம் கூத்தாட்டு அவைக்குழாத்தற்று** -   
ஒருவன் மாட்டுப் பெரிய செல்வம் வருதல்   
கூத்தாடுதல் செய்கின்ற அரங்கின்கண் காண்போர் குழாம் வந்தாற்போலும்,   

**போக்கும் அது விளிந்தற்று** - அதனது போகலும் அக்கூத்தாட்டு முடிந்தவழி அக்குழாம் போயினாற்போலும்.  

## பரிமேலழகர் உரைகுறிப்பு   

பெருஞ்செல்வம் எனவே, துறக்கச் செல்வமும் அடங்கிற்று.  
போக்கும் என்ற எச்ச உம்மையான், வருதல் பெற்றாம்.  
அக்குழாம் கூத்தாட்டுக் காரணமாக அரங்கின்கண் பஃதிறத்தாற் தானே வந்து, அக்காரணம் போயவழித் தானும் போமாறுபோல, செல்வமும் ஒருவன் நல்வினை காரணமாக அவன்மாட்டுப் பஃதிறத்தாற் தானே வந்து அக்காரணம் போயவழித் தானும் போம் என்றதாயிற்று.  

## பொருட்க்குறிப்பு 

**பெருஞ்செல்வம்** எனவே, துறக்கச் செல்வமும் அடங்கிற்று.  

அக்குழாம் கூத்தாட்டுக் காரணமாக அரங்கின்கண் பஃதிறத்தாற் தானே வந்து,   
அக்காரணம் போயவழித் தானும் போமாறுபோல,   
செல்வமும் ஒருவன் நல்வினை காரணமாக அவன்மாட்டுப் பஃதிறத்தாற் தானே வந்து அக்காரணம் போயவழித் தானும் போம் என்றதாயிற்று.   

## இலக்கணக்குறிப்பு  

**போக்கும்** என்ற எச்ச உம்மையான், வருதல் பெற்றாம்.   



## குறள் எண் 

நிலையாமை - குறள் - 0333  

## குறள் 

**அற்கா இயல்பிற்றுச் செல்வம் அதுபெற்றால்  
அற்குப ஆங்கே செயல்.**

## கொண்டு கூட்டும் முறை

**அற்கா இயல்பிற்றுச் செல்வம், அது பெற்றால் அற்குப ஆங்கே செயல்**

## குறள் சாரம் 


## பரிமேலழகர் உரை

**அற்கா இயல்பிற்றுச் செல்வம்** - நில்லாத இயல்பினையுடைத்துச் செல்வம்,   

**அது பெற்றால் அற்குப ஆங்கே செயல்** - அதனைப் பெற்றால், அதனாற் செய்யப்படும் அறங்களை அப்பெற்றபொழுதே செய்க.  


## பரிமேலழகர் உரைகுறிப்பு   

அல்கா என்பது திரிந்து நின்றது.   
ஊழுள்வழியல்லது துறந்தாரால் பெறப்படாமையின் அது பெற்றால் என்றும், அஃதில்வழி நில்லாமையின் ஆங்கே என்றும் கூறினார்.  
அதனால் செய்யப்படும் அறங்களாவன பயன் நோக்காது செய்யப்படும் கடவுட் பூசையும், தானமும் முதலாயின.   
அவை ஞான ஏதுவாய் வீடு பயத்தலின் அவற்றை அற்குப என்றும் செய்க என்றும் கூறினார்.   
இவை இரண்டு பாட்டானும் செல்வம் நிலையாமை கூறப்பட்டது.   

## பொருட்க்குறிப்பு 

ஊழுள்வழியல்லது துறந்தாரால் பெறப்படாமையின் **அது பெற்றால்** என்றும்,   
அஃதில்வழி நில்லாமையின் **ஆங்கே** என்றும் கூறினார்.  

**அதனால் செய்யப்படும் அறங்களாவன**  
பயன் நோக்காது செய்யப்படும்   
* கடவுட் பூசையும்,  
* தானமும் முதலாயின.  

அவை ஞான ஏதுவாய் வீடு பயத்தலின்   
அவற்றை அற்குப என்றும் செய்க என்றும் கூறினார்.  

இவை இரண்டு பாட்டானும்  (குறள் 0332 - 0333)  
செல்வம் நிலையாமை கூறப்பட்டது.     

## இலக்கணக்குறிப்பு  

**அல்கா** என்பது திரிந்து நின்றது.   



## குறள் எண் 

நிலையாமை - குறள் - 0334  

## குறள் 

**நாளென ஒன்றுபோல் காட்டி உயிர்ஈரும்  
வாளது உணர்வார்ப் பெறின்.**

## கொண்டு கூட்டும் முறை

**நாள் என ஒன்றுபோல் காட்டி ஈரும் வாளது உயிர், உணர்வார்ப் பெறின்**

## குறள் சாரம் 


## பரிமேலழகர் உரை

**நாள் என ஒன்றுபோல் காட்டி ஈரும் வாளது உயிர்** - நாள் என்று அறுக்கப்படுவதொருகாலவரையறைபோலத் தன்னைக் காட்டி ஈர்ந்து செல்கின்ற வாளினது வாயது உயிர்,   

**உணர்வார்ப் பெறின்** - அஃது உணர்வாரைப் பெறின்.   

## பரிமேலழகர் உரைகுறிப்பு   

காலம் என்னும் அருவப்பொருள் உலகியல் நடாத்தற் பொருட்டு ஆதித்தன் முதலிய அளவைகளாற் கூறுபட்டதாக வழங்கப்படுவதல்லது தானாகக் கூறுபடாமையின் நாள் என ஒன்றுபோல் என்றும், அது தன்னை வாள்என்று உணரமாட்டாதார் தமக்குப் பொழுது போகாநின்றது என்று இன்புறுமாறு நாளாய் மயக்கலின் காட்டி என்றும், இடைவிடாது ஈர்தலான் வாளின் வாயது என்றும், அஃது ஈர்கின்றமையை உணர்வார் அரியர்ஆகலின் உணர்வார்ப் பெறின் என்றும் கூறினார்.   
உயிர் என்னும் சாதியொருமைப் பெயர் ஈண்டு உடம்பின்மேல் நின்றது, ஈரப்படுவது அதுவேயாகலின்.   
வாள் என்பது ஆகுபெயர்.   
இனி இதனை நாள்என்பதொரு பொருள்போலத் தோன்றி உயிரை ஈர்வதொருவாளாம் என்று உரைப்பாரும் உளர்.   
என என்பது பெயரன்றி இடைச் சொல்லாகலானும், ஒன்றுபோல் காட்டி என்பதற்கு ஒர்பொருட்சிறப்புஇன்மையானும், அதுஎன்பது குற்றியலுகரம் அன்மையானும், அஃது உரையன்மை அறிக.  

## பொருட்க்குறிப்பு 

* காலம் என்னும் அருவப்பொருள் உலகியல் நடாத்தற் பொருட்டு ஆதித்தன் முதலிய அளவைகளாற் கூறுபட்டதாக வழங்கப்படுவதல்லது தானாகக் கூறுபடாமையின் **நாள் என ஒன்றுபோல்** என்றும்,   
* அது தன்னை வாள்என்று உணரமாட்டாதார் தமக்குப் பொழுது போகாநின்றது என்று இன்புறுமாறு நாளாய் மயக்கலின் **காட்டி** என்றும்,   
* இடைவிடாது ஈர்தலான் **வாளின் வாயது** என்றும்,   
* அஃது ஈர்கின்றமையை உணர்வார் அரியர்ஆகலின் **உணர்வார்ப் பெறின்** என்றும் கூறினார்.   
 
இனி இதனை **நாள்என்பதொரு பொருள்போலத் தோன்றி உயிரை ஈர்வதொருவாளாம்** என்று உரைப்பாரும் உளர்.   
* **என** என்பது பெயரன்றி இடைச் சொல்லாகலானும்,   
* **ஒன்றுபோல் காட்டி** என்பதற்கு ஒர்பொருட்சிறப்புஇன்மையானும்,   
* அதுஎன்பது குற்றியலுகரம் அன்மையானும், அஃது உரையன்மை அறிக.   

## இலக்கணக்குறிப்பு  

**உயிர்** என்னும் சாதியொருமைப் பெயர் ஈண்டு உடம்பின்மேல் நின்றது,   
ஈரப்படுவது அதுவேயாகலின்.     

**வாள்** என்பது ஆகுபெயர்.    



## குறள் எண் 

நிலையாமை - குறள் - 0335  

## குறள் 

**நாச்செற்று விக்குள்மேல் வாராமுன் நல்வினை  
மேற்சென்று செய்யப் படும்.**

## கொண்டு கூட்டும் முறை

**நாச் செற்று விக்குள் மேல் வாராமுன் நல்வினை மேற்சென்று செய்யப்படும்**

## குறள் சாரம் 


## பரிமேலழகர் உரை

**நாச் செற்று விக்குள் மேல் வாராமுன்** - உரையாடா வண்ணம் நாவைஅடக்கி விக்குள்எழுவதற்குமுன்னே  

**நல்வினை மேற்சென்று செய்யப்படும்** - வீட்டிற்குஏதுவாகிய அறம் விரைந்து செய்யப்படும்.  

## பரிமேலழகர் உரைகுறிப்பு   

மேல்நோக்கிவருதல் ஒருதலையாகலானும், வந்துழிச் செய்தலேஅன்றிச் சொல்லும்ஆகாமையானும் வாராமுன் என்றும், அதுதான் இன்னபொழுது வரும் என்பது இன்மையின் மேற்சென்று என்றும் கூறினார்.   
மேற்சேறல் மண்டுதல்.   
நல்வினை செய்யும் ஆற்றின்மேல் வைத்து நிலையாமை கூறியவாறு.  

## பொருட்க்குறிப்பு 

* மேல்நோக்கிவருதல் ஒருதலையாகலானும்,   
* வந்துழிச் செய்தலேஅன்றிச் சொல்லும்ஆகாமையானும் **வாராமுன்** என்றும்,    
* அதுதான் இன்னபொழுது வரும் என்பது இன்மையின் **மேற்சென்று** என்றும் கூறினார்.   

**மேற்சேறல்** மண்டுதல்.   

நல்வினை செய்யும் ஆற்றின்மேல் வைத்து நிலையாமை கூறியவாறு.    

## இலக்கணக்குறிப்பு  




## குறள் எண் 

நிலையாமை - குறள் - 0336  

## குறள் 

**நெருதல் உளனொருவன் இன்றில்லை என்னும்  
பெருமை உடைத்துஇவ் வுலகு.**

## கொண்டு கூட்டும் முறை

**ஒருவன் நெருதல் உளன் இன்று இல்லை என்னும் பெருமை உடைத்து, இவ்வுலகு**

## குறள் சாரம் 


## பரிமேலழகர் உரை

**ஒருவன் நெருதல் உளன் இன்று இல்லை என்னும் பெருமை உடைத்து** - ஒருவன் நெருநல் உளனாயினான், அவனே இன்று இல்லையாயினான் என்று சொல்லும் நிலையாமை மிகுதி உடைத்து,  

**இவ்வுலகு** - இவ்வுலகம். 

## பரிமேலழகர் உரைகுறிப்பு   

ஈண்டு உண்மை பிறத்தலையும், இன்மை இறத்தலையும் உணர்த்தி நின்றன.   
அவை பெண்பாற்கும் உளவாயினும், சிறப்புப்பற்றி ஆண்பாலைேயே கூறினார்.  
இந் நிலையாமையே உலகின் மிக்கது என்பதாம்.   

## பொருட்க்குறிப்பு 

* ஈண்டு உண்மை பிறத்தலையும்,   
* இன்மை இறத்தலையும் உணர்த்தி நின்றன.  

அவை பெண்பாற்கும் உளவாயினும், சிறப்புப்பற்றி ஆண்பாலைேயே கூறினார்.  

இந் நிலையாமையே உலகின் மிக்கது என்பதாம்.  

## இலக்கணக்குறிப்பு  




## குறள் எண் 

நிலையாமை - குறள் - 0337  

## குறள் 

**ஒருபொழுதும் வாழ்வது அறியார் கருதுப 
கோடியும் அல்ல பல.**

## கொண்டு கூட்டும் முறை

**ஒரு பொழுதும் வாழ்வது அறியார், கோடியும் அல்ல பல கருதுப**

## குறள் சாரம் 


## பரிமேலழகர் உரை

**ஒரு பொழுதும் வாழ்வது அறியார்** - ஒருபொழுதளவும் தம்உடம்பும்உயிரும் இயைந்திருத்தலைத் தெளியமாட்டார்,  

**கோடியும் அல்ல பல கருதுப** -  
மாட்டாது வைத்தும்,  
கோடியளவும் அன்றி அதனினும் பலவாய நினைவுகளை நினையா நிற்பர் அறிவிலாதார். 

## பரிமேலழகர் உரைகுறிப்பு   

இழிவுசிறப்பு உம்மையால் பொழுதுஎன்பது ஈண்டுக் கணத்தின்மேல் நின்றது.   
காரணமாகிய வினையின்அளவே வாழ்தற்கும் அளவாகலின், அஃது அறியப்படாதாயிற்று.  
பலவாய நினைவுகளாவன பொறிகளான் நுகரப்படும் இன்பங்கள் தமக்கு உரியவாமாறும், அதற்குப் பொருள் துணைக்காரணம் ஆமாறும், அது தம் முயற்சிகளான் வருமாறும், அவற்றைத் தாம் முயலுமாறும், அவற்றிற்கு வரும் இடையூறுகளும், அவற்றை நீக்குமாறும், நீக்கி அப்பொருள் கடைக் கூட்டுமாறும், அதனைப் பிறர் கொள்ளாமல் காக்குமாறும், அதனால் நட்டாரை ஆக்குமாறும், நள்ளாரை அழிக்குமாறும், தாம் அவ்வின்பங்கள் நுகருமாறும் முதலாயின.   
அறிவிலாரது இயல்பின் மேல் வைத்து நிலையாமை கூறியவாறு.  
இனிக் கருதுப என்பதனை அஃறிணைப் பன்மைப் பெயராக்கி உரைப்பாரும் உளர்.  

## பொருட்க்குறிப்பு 
  
**பலவாய நினைவுகளாவன**   
* பொறிகளான் நுகரப்படும் இன்பங்கள் தமக்கு உரியவாமாறும்,   
* அதற்குப் பொருள் துணைக்காரணம் ஆமாறும்,   
* அது தம் முயற்சிகளான் வருமாறும்,   
* அவற்றைத் தாம் முயலுமாறும்,   
* அவற்றிற்கு வரும் இடையூறுகளும்,   
* அவற்றை நீக்குமாறும்,   
* நீக்கி அப்பொருள் கடைக் கூட்டுமாறும்,   
* அதனைப் பிறர் கொள்ளாமல் காக்குமாறும்,  
* அதனால் நட்டாரை ஆக்குமாறும்,   
* நள்ளாரை அழிக்குமாறும்,   
* தாம் அவ்வின்பங்கள் நுகருமாறும் முதலாயின.   
அறிவிலாரது இயல்பின் மேல் வைத்து நிலையாமை கூறியவாறு.  


## இலக்கணக்குறிப்பு  

இழிவுசிறப்பு உம்மையால் **பொழுது**என்பது ஈண்டுக் கணத்தின்மேல் நின்றது.   
காரணமாகிய வினையின்அளவே வாழ்தற்கும் அளவாகலின், அஃது அறியப்படாதாயிற்று.   

இனிக்   
**கருதுப** என்பதனை அஃறிணைப் பன்மைப் பெயராக்கி உரைப்பாரும் உளர்.  



## குறள் எண் 

நிலையாமை - குறள் - 0338  

## குறள் 

**குடம்பை தனித்தொழியப் புள்பறந் தற்றே  
உடம்போடு உயிரிடை நட்பு.**

## கொண்டு கூட்டும் முறை

**குடம்பை தனித்து ஒழியப் புள் பறந்தற்று உடம்பொடு உயிரிடை நட்பு**
## குறள் சாரம் 


## பரிமேலழகர் உரை

**குடம்பை தனித்து ஒழியப் புள் பறந்தற்று** -   
முன் தனியாத முட்டை தனித்துக் கிடப்ப   
அதனுள் இருந்த புள்ளுப் பருவம் வந்துழிப் பறந்து போன தன்மைத்து  

**உடம்பொடு உயிரிடை நட்பு** - உடம்பிற்கும் உயிர்க்கும் உளதாய நட்பு.  

## பரிமேலழகர் உரைகுறிப்பு   

தனித்துஒழிய என்றதனான் முன் தனியாமை பெற்றாம்.   
அஃதாவது, கருவும்தானும் ஒன்றாய்ப் பிறந்து வேறாம் துணையும் அதற்குஆதாரமாய் நிற்றல்.  
அதனால் அஃது உடம்பிற்கு உவமையாயிற்று.  
அதனுள் வேற்றுமையின்றிநின்றே பின்புகாமல் போகலின், புள்உயிர்க்கு உவமையாயிற்று.  
முட்டையுள் பிறப்பன பிறவும்உளவேனும், புள்ளையே கூறினார், பறந்து போதல் தொழிலான் உயிரோடு ஒப்புமை எய்துவது அதுவே யாகலின்.   
நட்புஎன்பது ஈண்டுக் குறிப்பு மொழியாய் நட்பின்றிப்போதல் உணர்த்தி நின்றது.  
அசேதனமாய் உருவாய் அநித்தமாய உடம்பும் தம்முள் மாறாகலின், வினைவயத்தால்கூடியதல்லது நட்பில என்பது அறிக.  
இனிக்குடம்பைஎன்பதற்குக் கூடு என்று உரைப்பாரும் உளர்.  
அது புள்ளுடன்தோன்றாமையானும், அதன் கண் அது மீண்டு புகுதல்உடைமையானும், உடம்பிற்கு உவமையாகாமை அறிக.    

## பொருட்க்குறிப்பு 

**தனித்துஒழிய** என்றதனான் முன் தனியாமை பெற்றாம்.   
அஃதாவது,   
கருவும்தானும் ஒன்றாய்ப் பிறந்து வேறாம் துணையும் அதற்குஆதாரமாய் நிற்றல்.  
அதனால் அஃது உடம்பிற்கு உவமையாயிற்று. 
அதனுள் வேற்றுமையின்றிநின்றே பின்புகாமல் போகலின், **புள்**உயிர்க்கு உவமையாயிற்று.  

முட்டையுள் பிறப்பன பிறவும்உளவேனும், புள்ளையே கூறினார்,   
பறந்து போதல் தொழிலான் உயிரோடு ஒப்புமை எய்துவது அதுவே யாகலின்.  

அசேதனமாய் உருவாய் அநித்தமாய உடம்பும் தம்முள் மாறாகலின்,   
வினைவயத்தால்கூடியதல்லது நட்பில என்பது அறிக.  

இனிக்**குடம்பை**என்பதற்குக் கூடு என்று உரைப்பாரும் உளர்.  
அது புள்ளுடன்தோன்றாமையானும்,   
அதன் கண் அது மீண்டு புகுதல்உடைமையானும், உடம்பிற்கு உவமையாகாமை அறிக. 

## இலக்கணக்குறிப்பு  

**நட்பு**என்பது ஈண்டுக் குறிப்பு மொழியாய் நட்பின்றிப்போதல் உணர்த்தி நின்றது. 



## குறள் எண் 

நிலையாமை - குறள் - 0339  

## குறள் 

**உறங்கு வதுபோலும் சாக்காடு உறங்கி  
விழிப்பது போலும் பிறப்பு.**

## கொண்டு கூட்டும் முறை

**சாக்காடு உறங்குவது போலும், பிறப்பு உறங்கி விழிப்பதுபோலும்**  

## குறள் சாரம் 


## பரிமேலழகர் உரை

**சாக்காடு உறங்குவது போலும்** - ஒருவனுக்குச் சாக்காடு வருதல் உறக்கம் வருதலோடு ஒக்கும்,  

**பிறப்பு உறங்கி விழிப்பதுபோலும்** - அதன்பின் பிறப்பு வருதல் உறங்கி விழித்தல் வருதலோடு ஒக்கும்.  


## பரிமேலழகர் உரைகுறிப்பு   

உறங்குதலும் விழித்தலும் உயிர்கட்கு இயல்பாய்க் கடிதின் மாறிமாறி வருகின்றாற் போலச் சாக்காடும் பிறப்பும் இயல்பாய்க் கடிதின் மாறிமாறி வரும் என்பது கருத்து.   
நிலையாமையே நிலைபெற்றவாறு அறிவித்தற்குப் பிறப்பும் உடன் கூறப்பட்டது.    

## பொருட்க்குறிப்பு 

* உறங்குதலும்  
* விழித்தலும்   
உயிர்கட்கு இயல்பாய்க் கடிதின் மாறிமாறி வருகின்றாற் போலச்  
* சாக்காடும்  
* பிறப்பும்   
இயல்பாய்க் கடிதின் மாறிமாறி வரும் என்பது கருத்து.    

நிலையாமையே நிலைபெற்றவாறு அறிவித்தற்குப் பிறப்பும் உடன் கூறப்பட்டது.    

## இலக்கணக்குறிப்பு  




## குறள் எண் 

நிலையாமை - குறள் - 0340  

## குறள் 

**புக்கில் அமைந்தின்று கொல்லோ உடம்பினுள்  
துச்சில் இருந்த உயிர்க்கு.**

## கொண்டு கூட்டும் முறை

**உடம்பினுள் துச்சில் இருந்த உயிர்க்கு, புக்கில் அமைந்தின்று கொல்** 

## குறள் சாரம் 


## பரிமேலழகர் உரை

**உடம்பினுள் துச்சில் இருந்த உயிர்க்கு** - வாதம் முதலியவற்றின் இல்லாய உடம்புகளுள் ஒதுக்கிருந்தே போந்த உயிர்க்கு,  

**புக்கில் அமைந்தின்று கொல்** - எஞ்ஞான்றும்இருப்பதோர்இல் இதுகாறும் அமைந்ததில்லை போலும்!  


## பரிமேலழகர் உரைகுறிப்பு   

அந்நோய்கள் இருக்க அமைந்த ஞான்று இருந்தும், வெகுண்ட ஞான்று போயும் ஓர்உடம்பினும் நிலைபெறாது வருதலால், துச்சில் இருந்த என்றார்.  
பின் புறப்படாது புக்கேவிடும் இல் அமைந்ததாயின்,பிறர் இல்களுள் ஒதுக்கிிராது என்பதாம்.  
ஆகவே, உயிரோடு கூடிநிற்பதோர் உடம்பும் இல்லை என்பது பெறப்பட்டது.  
இவைஏழு பாட்டானும் , முறையே யாக்கைகட்கு வரைந்த நாள்கழிகின்றவாறும், கழிந்தால் உளதா நிலையாமையும், அவைஒரோவழிப் பிறந்த அளவிலே இறத்தலும், ஒரு கணமாயினும் நிற்கும்என்பது தெளியப்படாமையும், உயிர் நீங்கிய வழிக்கிடக்குமாறும், அவற்றிற்கு இறப்பும் பிறப்பும் மாறி மாறி வருமாறும், அவைதாம் உயிர்க்குரிய அன்மையும் என்று, இவ்வாற்றால் யாக்கை நிலையாமை கூறியவாறு கண்டுகொள்க.     

## பொருட்க்குறிப்பு 

அந்நோய்கள் இருக்க அமைந்த ஞான்று இருந்தும், வெகுண்ட ஞான்று போயும்   
ஓர்உடம்பினும் நிலைபெறாது வருதலால்,   
**துச்சில் இருந்த** என்றார்.  

பின் புறப்படாது புக்கேவிடும் இல் அமைந்ததாயின்,  
பிறர் இல்களுள் ஒதுக்கிிராது என்பதாம்.  
ஆகவே,   
உயிரோடு கூடிநிற்பதோர் உடம்பும் இல்லை என்பது பெறப்பட்டது.  

இவைஏழு பாட்டானும், முறையே   
* யாக்கைகட்கு வரைந்த நாள்கழிகின்றவாறும்	(குறள் 0334) ,  
* கழிந்தால் உளதா நிலையாமையும் (குறள் 0335),   
* அவைஒரோவழிப் பிறந்த அளவிலே இறத்தலும் (குறள் 0336),   
* ஒரு கணமாயினும் நிற்கும்என்பது தெளியப்படாமையும் (குறள் 0337),   
* உயிர் நீங்கிய வழிக்கிடக்குமாறும் (குறள் 0338),   
* அவற்றிற்கு இறப்பும் பிறப்பும் மாறி மாறி வருமாறும் (குறள் 0339),   
* அவைதாம் உயிர்க்குரிய அன்மையும் (குறள் 0340) என்று,   
இவ்வாற்றால் யாக்கை நிலையாமை கூறியவாறு கண்டுகொள்க.    

## இலக்கணக்குறிப்பு  





## அதிகாரம் எண்

துறவு - பாயிரம் - 035

## உரை

அஃதாவது _(துறவாவது)_,  
புறமாகிய செல்வத்தின்கண்ணும்  
அகமாகிய யாக்கையின்கண்ணும் உளதாம் பற்றினை,  
அவற்றது நிலையாமை நோக்கி விடுதல்.  

அதிகார முறைமையும் இதனானே விளங்கும்.




## குறள் எண் 

துறவு - குறள் - 0341  

## குறள் 

**யாதனின் யாதனின் நீங்கியான் நோதல்  
அதனின் அதனின் இலன்.**

## கொண்டு கூட்டும் முறை

**யாதனின் யாதனின் நீங்கியான், அதனின் அதனின் நோதல் இலன்** 

## குறள் சாரம் 


## பரிமேலழகர் உரை

**யாதனின் யாதனின் நீங்கியான்** - ஒருவன் யாதொருபொருளின் யாதொருபொருளின் நீங்கினான்,   

**அதனின் அதனின் நோதல் இலன்** - அவன் அப்பொருளால் அப்பொருளால் துன்பம்எய்துதல் இலன்.  
 

## பரிமேலழகர் உரைகுறிப்பு   

அடுக்குகள் பன்மை குறித்துநின்றன.   
நீங்குதல் - துறத்தல்.  
ஈண்டுத்துன்பம் என்றது இம்மைக்கண் அவற்றைத் தேடுதலானும், காத்தலானும், இழத்தலானும் வருவனவும், மறுமைக்கண் பாவத்தான் வருவனவுமாய இருவகைத் துன்பங்களையுமாம்.  
எல்லாப் பொருளையும் ஒருங்கே விடுதல் தலை, அஃதன்றி ஒரொஒன்றாக விடினும் அவற்றான் வரும் துன்பம் இலனாம் என்பது கருத்து.  

## பொருட்க்குறிப்பு 

**நீங்குதல்** - துறத்தல்.    

ஈண்டுத்**துன்பம்** என்றது   
இம்மைக்கண் அவற்றைத்   
* தேடுதலானும்,   
* காத்தலானும்,   
* இழத்தலானும் வருவனவும்,   
மறுமைக்கண் பாவத்தான் வருவனவுமாய இருவகைத் துன்பங்களையுமாம்.  

எல்லாப் பொருளையும் ஒருங்கே விடுதல் தலை,   
அஃதன்றி ஒரொஒன்றாக விடினும் அவற்றான் வரும் துன்பம் இலனாம் என்பது கருத்து.  

## இலக்கணக்குறிப்பு  

அடுக்குகள் பன்மை குறித்துநின்றன.   



## குறள் எண் 

துறவு - குறள் - 0342  

## குறள் 

**வேண்டின்உண் டாகத் துறக்க துறந்தபின்  
ஈண்டியற் பால பல.**

## கொண்டு கூட்டும் முறை

**துறந்தபின் ஈண்டு இயற்பால பல, வேண்டின் உண்டாகத் துறக்க**

## குறள் சாரம் 


## பரிமேலழகர் உரை

**துறந்தபின் ஈண்டு இயற்பால பல** -   
எல்லாப் பொருள்களையும் துறத்தலால்  
ஒருவர்க்கு இம்மைக்கண்ணே உளவாம் முறைமையை உடைய இன்பங்கள் பல,  

**வேண்டின் உண்டாகத் துறக்க** - அவ்இன்பங்களை வேண்டின், அவற்றைக் காலம் பெறத் துறக்க. 

## பரிமேலழகர் உரைகுறிப்பு   

அவ்வின்பங்களாவன, அப்பொருள்கள் காரணமாக மனம்மொழிமெய்கள் அலையாது நிற்றலானும், அவை நன்னெறிக்கண்சேறலானும் வருவன.  
இளமைக்கண் துறந்தான் அவற்றை நெடுங்காலம்எய்துமாகலின், உண்டாகத் துறக்க என்றார்.   
இன்பங்கள் என்பதும் காலம் என்பதும் வருவிக்கப்பட்டன.   
இம்மைக்கண் துன்பங்கள் என்பதும் இலவாதலேயன்றி இன்பங்கள் உளவாதலும் உண்டு என்பதாம்.  

## பொருட்க்குறிப்பு 

அவ்வின்பங்களாவன,   
அப்பொருள்கள் காரணமாக   
* மனம்மொழிமெய்கள் அலையாது நிற்றலானும்,  
* அவை நன்னெறிக்கண்சேறலானும் வருவன.    

இளமைக்கண் துறந்தான் அவற்றை நெடுங்காலம்எய்துமாகலின், **உண்டாகத் துறக்க** என்றார்.     

* இன்பங்கள் என்பதும்   
* காலம் என்பதும் வருவிக்கப்பட்டன.     

இம்மைக்கண் துன்பங்கள் இலவாதலேயன்றி இன்பங்கள் உளவாதலும்உண்டு என்பதாம்.  

## இலக்கணக்குறிப்பு  




## குறள் எண் 

துறவு - குறள் - 0343  

## குறள் 

**அடல்வேண்டும் ஐந்தின் புலத்தை விடல்வேண்டும்  
வேண்டிய எல்லாம் ஒருங்கு.**

## கொண்டு கூட்டும் முறை

**ஐந்தன் புலத்தை அடல் வேண்டும், வேண்டிய எல்லாம் ஒருங்கு விடல் வேண்டும்**

## குறள் சாரம் 


## பரிமேலழகர் உரை

**ஐந்தன் புலத்தை அடல் வேண்டும்** -  
வீடுஎய்துவார்க்குச்  
செவி முதலிய ஐம்பொறிகட்குஉரியவாய ஓசை முதலிய ஐம்புலன்களையும் கெடுத்தல் வேண்டும்,  

**வேண்டிய எல்லாம் ஒருங்கு விடல் வேண்டும்** -  
கெடுக்குங்கால்   
அவற்றை நுகர்தற்பொருட்டுத் தாம் படைத்த பொருள்முழுவதையும் ஒருங்கே விடுதல்வேண்டும். 

## பரிமேலழகர் உரைகுறிப்பு   

புலம் என்றது அவற்றை நுகர்தலை.   
அது மனத்தைத் துன்பத்தானும் பாவத்தானும்அன்றி வாராத பொருள்கள் மேலல்லது வீட்டு நெறியாகிய யோகஞானங்களில் செலுத்தாமையின், அதனை அடல் வேண்டும் என்றும், அஃது அப்பொருள்கள்மேல்செல்லின் அந்நுகர்ச்சி விறகுபெற்ற தழல்போல் முறுகுவதல்லது அடப்படாமையின், வேண்டிய எல்லாம் ஒருங்கு விடல் வேண்டும் என்றும் கூறினார்.    

## பொருட்க்குறிப்பு 
  
**புலம்** என்றது அவற்றை நுகர்தலை.  

அது மனத்தைத்  
துன்பத்தானும் பாவத்தானும்அன்றி வாராத பொருள்கள் மேலல்லது  
வீட்டு நெறியாகிய யோகஞானங்களில் செலுத்தாமையின், அதனை **அடல் வேண்டும்** என்றும்,   
அஃது அப்பொருள்கள்மேல்செல்லின் அந்நுகர்ச்சி விறகுபெற்ற தழல்போல் முறுகுவதல்லது அடப்படாமையின்,   
**வேண்டிய எல்லாம் ஒருங்கு விடல் வேண்டும்** என்றும் கூறினார்.    

## இலக்கணக்குறிப்பு  




## குறள் எண் 

துறவு - குறள் - 0344   

## குறள் 

**இயல்பாகும் நோன்பிற்கொன்று இன்மை உடைமை  
மயலாகும் மற்றும் பெயர்த்து.**

## கொண்டு கூட்டும் முறை

**ஒன்று இன்மை நோன்பிற்கு இயல்பாகும், உடைமை பெயர்த்து மற்றும் மயலாகும்**

## குறள் சாரம் 


## பரிமேலழகர் உரை

**ஒன்று இன்மை நோன்பிற்கு இயல்பாகும்** - பற்றப்படுவதொருபொருளும் இல்லாமை தவம் செய்வார்க்கு இயல்பாம்,   

**உடைமை பெயர்த்து மற்றும் மயலாகும்** - அஃதன்றி, ஒன்றாயினும்உடைமை அத்தவத்தைப் போக்குதலான், மீண்டும் மயங்குவதற்கு ஏதுவாம்.   

## பரிமேலழகர் உரைகுறிப்பு   

இழிவுசிறப்பு உம்மை விகாரத்தால் தொக்கது.   
நோன்பு என்பதூஉம், மயல் என்பதூஉம் ஆகுபெயர்.  
பெயர்த்தலான் என்பது திரிந்து நின்றது.   
நோன்பைப்பெயர்த்தலானென வேற்றுமைப்படுத்துக் கூட்டுக.  
எல்லாப்பொருள்களையும் விட்டு ஒருபொருளை விடாதவழியும், அது சார்பாகவிட்டன எல்லாம் மீண்டும் வந்து தவத்திற்குஇடையீடாய் மனக்கலக்கம் செய்யும்என்பது கருத்து. இவை நான்குபாட்டானும் எனதுஎன்னும் புறப்பற்று விடுதல் கூறப்பட்டது.  

## பொருட்க்குறிப்பு 
 
எல்லாப்பொருள்களையும் விட்டு  
ஒருபொருளை விடாதவழியும்,   
அது சார்பாக  
விட்டனஎல்லாம் மீண்டும் வந்து தவத்திற்குஇடையீடாய் மனக்கலக்கம் செய்யும்என்பது கருத்து.  

இவை நான்குபாட்டானும் (குறள் 0341 - 0344)   
எனதுஎன்னும் புறப்பற்று விடுதல் கூறப்பட்டது.  


## இலக்கணக்குறிப்பு  

இழிவுசிறப்பு உம்மை விகாரத்தால் தொக்கது.   

**நோன்பு** என்பதூஉம், **மயல்** என்பதூஉம் ஆகுபெயர்.  

**பெயர்த்தலான்** என்பது திரிந்து நின்றது.   
**நோன்பைப்பெயர்த்தலானென** வேற்றுமைப்படுத்துக் கூட்டுக.   



## குறள் எண் 

துறவு - குறள் - 0345  

## குறள் 

**மற்றும் தொடர்ப்பாடு எவன்கொல் பிறப்பறுக்கல்  
உற்றார்க்கு உடம்பு  மிகை.**

## கொண்டு கூட்டும் முறை

**பிறப்பு அறுக்கல் உற்றார்க்கு உடம்பும் மிகை, மற்றும் தொடர்ப்பாடு எவன்**

## குறள் சாரம் 


## பரிமேலழகர் உரை

**பிறப்பு அறுக்கல் உற்றார்க்கு உடம்பும் மிகை** - பிறப்பறுத்தலை மேற்கொண்டார்க்கு அதற்குக் கருவி ஆகிய உடம்பும் மிகையாம்,   

**மற்றும் தொடர்ப்பாடு எவன்** - ஆனபின் அதற்கு மேலே இயைபுஇல்லனவும் சில தொடர்ப்பாடுஉளவாதல் என்னாம்? 

## பரிமேலழகர் உரைகுறிப்பு   

உடம்பு என்ற பொதுமையான், உருவுடம்பும் அருவுடம்பும் கொள்ளப்படும்.  
அவற்றுள், அருவுடம்பாவது பத்துவகை இந்திரியஉணர்வோடும் ஐவகைவாயுக்களோடும் காமவினைவிளைவுகளோடும் கூடிய மனம்.  
இது நுண்ணுடம்பு எனவும் படும்.   
இதன்கண் பற்று நிலையாமையுணர்ந்த துணையான் விடாமையின், விடுதற்குஉபாயம் முன்னர்க் கூறுப.   
இவ்வுடம்புகளால் துன்பம் இடையறாதுவருதலைஉணர்ந்து இவற்றானாய கட்டினை இறைப்பொழுதும் பொறாது வீட்டின்கண்ணே விரைதலின், உடம்புமிகை என்றார்.  
இன்பத்துன்பங்களான் உயிரோடு ஒற்றுமையெய்துதலின், இவ்வுடம்புகளும் யான்னெனப்படும்.  
இதனான் அகப்பற்று விடுதல் கூறப்பட்டது.   

## பொருட்க்குறிப்பு 

உடம்பு என்ற பொதுமையான்,   
* உருவுடம்பும்   
* அருவுடம்பும் கொள்ளப்படும்.  

அவற்றுள்,   
**அருவுடம்பாவது**  
* பத்துவகை இந்திரியஉணர்வோடும்   
* ஐவகைவாயுக்களோடும்   
* காமவினைவிளைவுகளோடும் கூடிய மனம்.  
இது நுண்ணுடம்பு எனவும் படும்.    

இதன்கண் பற்று நிலையாமையுணர்ந்த துணையான் விடாமையின், விடுதற்குஉபாயம் முன்னர்க் கூறுப.  

இவ்வுடம்புகளால் துன்பம் இடையறாதுவருதலைஉணர்ந்து இவற்றானாய கட்டினை இறைப்பொழுதும் பொறாது வீட்டின்கண்ணே விரைதலின்,  
**உடம்புமிகை** என்றார்.    

இன்பத்துன்பங்களான் உயிரோடு ஒற்றுமையெய்துதலின்,  
இவ்வுடம்புகளும் யான்னெனப்படும்.    

இதனான் அகப்பற்று விடுதல் கூறப்பட்டது.   

## இலக்கணக்குறிப்பு  




## குறள் எண் 

துறவு - குறள் - 0346  

## குறள் 

**யான்எனது என்னும் செருக்குஅறுப்பான் வானோர்க்கு  
உயர்ந்த உலகம் புகும்.**

## கொண்டு கூட்டும் முறை

**யான் எனது என்னும் செருக்கு அறுப்பான், வானோர்க்கு உயர்ந்த உலகம் புகும்** 

## குறள் சாரம் 


## பரிமேலழகர் உரை

**யான் எனது என்னும் செருக்கு அறுப்பான்** -   
தான்அல்லாத உடம்பை **யான்**என்றும்,   
தன்னோடு இயைபு இல்லாத பொருளை **எனது** என்றும் கருதி,   
அவற்றின்கண் பற்றுச்செய்தற்கு ஏதுவாகிய மயக்கத்தைக் கெடுப்பான்,   

**வானோர்க்கு உயர்ந்த உலகம் புகும்** - வானோர்க்கும் எய்தற்குஅரிய வீட்டுலகத்தை எய்தும்.   

## பரிமேலழகர் உரைகுறிப்பு   

மயக்கம் அறியாமை.  
அதனைக் கெடுத்தலாவது தேசிகர்பால்பெற்ற உறுதிமொழிகளானும் யோகப்பயிற்சியானும் அவை யான்எனது அன்மை தெளிந்து, அவற்றின்கண் பற்றை விடுதல்.  
சிறப்பு உம்மை விகாரத்தால் தொக்கது.  
இதனான் இவ்விருவகைப்பற்றினையும் விட்டார்க்கே வீடுஉளது என்பது கூறப்பட்டது.  

## பொருட்க்குறிப்பு 

**மயக்கம்** - அறியாமை.  
அதனைக் கெடுத்தலாவது    
* தேசிகர்பால்பெற்ற உறுதிமொழிகளானும்  
* யோகப்பயிற்சியானும் அவை யான்எனது அன்மை தெளிந்து, அவற்றின்கண் பற்றை விடுதல்.  
 
இதனான் இவ்விருவகைப்பற்றினையும் விட்டார்க்கே வீடுஉளது என்பது கூறப்பட்டது.  

## இலக்கணக்குறிப்பு  

சிறப்பு உம்மை விகாரத்தால் தொக்கது.   



## குறள் எண் 

துறவு - குறள் - 0347  

## குறள் 

**பற்றி விடாஅ இடும்பைகள் பற்றினைப்  
பற்றி விடாஅ தவர்க்கு.**

## கொண்டு கூட்டும் முறை

**பற்றினைப் பற்றி விடாதவர்க்கு, இடும்பைகள் பற்றி விடா**

## குறள் சாரம் 


## பரிமேலழகர் உரை

**பற்றினைப் பற்றி விடாதவர்க்கு** - இருவகைப்பற்றினையும் இறுகப்பற்றி விடாதாரை,  

**இடும்பைகள் பற்றி விடா** - பிறவித்துன்பங்கள் இறுகப்பற்றி விடா.

## பரிமேலழகர் உரைகுறிப்பு   

இறுகப்பற்றுதல் காதல் கூர்தல்.  
விடாதவர்க்கு என்பது வேற்றுமை மயக்கம்.  
இதனான், இவை விடாதார்க்கு வீடுஇல்லை என்பது கூறப்பட்டது.   

## பொருட்க்குறிப்பு 

**இறுகப்பற்றுதல்** காதல் கூர்தல்.  
 
இதனான், இவை விடாதார்க்கு வீடுஇல்லை என்பது கூறப்பட்டது.   

## இலக்கணக்குறிப்பு  

**விடாதவர்க்கு** என்பது வேற்றுமை மயக்கம்.   



## குறள் எண் 

துறவு - குறள் - 0348  

## குறள் 

**தலைப்பட்டார் தீரத் துறந்தார் மயங்கி  
வலைப்பட்டார் மற்றை யவர்.**

## கொண்டு கூட்டும் முறை

**தீரத் துறந்தார் தலைப்பட்டார், மற்றையவர் மயங்கி வலைப்பட்டார்** 

## குறள் சாரம் 


## பரிமேலழகர் உரை

**தீரத் துறந்தார் தலைப்பட்டார்** - முற்றத்துறந்தார் வீட்டினைத் தலைப்பட்டார்,  

**மற்றையவர் மயங்கி வலைப்பட்டார்** - அங்ஙனம் துறவாதார் மயங்கிப் பிறப்பாகிய வலையுட்பட்டார்.

## பரிமேலழகர் உரைகுறிப்பு   

முற்றத்துறத்தலாவது, பொருள்களையும் இருவகைஉடம்பினையும் உவர்த்துப் பற்றற விடுதல்.  
அங்ஙனம் துறவாமையாவது அவற்றுள் யாதானும் ஒன்றின்கண் சிறிதாயினும் பற்றுச் செய்தல்.  
துணிவுபற்றித் தலைப்பட்டார்என்றும், பொய்ந்நெறி கண்டே பிறப்புவலையுள்அகப்படுதலின், மயங்கிஎன்றும் கூறினார்.    

## பொருட்க்குறிப்பு 

**முற்றத்துறத்தலாவது**,  
* பொருள்களையும்   
* இருவகைஉடம்பினையும் உவர்த்துப் பற்றற விடுதல்.    

அங்ஙனம் **துறவாமையாவது**   
அவற்றுள் யாதானும் ஒன்றின்கண் சிறிதாயினும் பற்றுச் செய்தல்.    

துணிவுபற்றித் **தலைப்பட்டார்**என்றும்,  
பொய்ந்நெறி கண்டே பிறப்புவலையுள்அகப்படுதலின், **மயங்கி**என்றும் கூறினார்.    

## இலக்கணக்குறிப்பு  




## குறள் எண் 

துறவு - குறள் - 0349  

## குறள் 

**பற்றற்ற கண்ணே பிறப்பறுக்கும் மற்று  
நிலையாமை காணப் படும்.**

## கொண்டு கூட்டும் முறை

**பற்று அற்ற கண்ணே பிறப்பு அறுக்கும் மற்று நிலையாமை காணப்படும்**

## குறள் சாரம் 


## பரிமேலழகர் உரை

**பற்று அற்ற கண்ணே பிறப்பு அறுக்கும்** - ஒருவன் இருவகைப்பற்றும் அற்ற பொழுதே, அப்பற்றுஅறுதி அவன்பிறப்பை அறுக்கும்  

**மற்று நிலையாமை காணப்படும்** - அவைஅறாதபொழுது அவற்றால் பிறந்துஇறந்து வருகின்ற நிலையாமை காணப்படும்.  

## பரிமேலழகர் உரைகுறிப்பு   

காரணம்அற்ற  பொழுதே காரியமும் அற்றதாம் முறைமைபற்றி, பற்றற்ற கண்ணே என்றார்.   
"அற்றது பற்றெனில், உற்றது வீடு' ( நாலாயிர திவ்ய பிரபந்தம் - நான்காம் ஆயிரம் - நம்மாழ்வார் திருவாய் மொழி - உலகிற்கு உபதேசம் - 2797 ) என்பதூஉம் அது பற்றி வந்தது.   
இவை இரண்டு பாட்டானும் அவ்விருமையும் ஒருங்கு கூறப்பட்டன. 
## பொருட்க்குறிப்பு 

காரணம்அற்ற  பொழுதே காரியமும் அற்றதாம் முறைமைபற்றி, **பற்றற்ற கண்ணே** என்றார்.     

_**"அற்றது பற்றெனில், உற்றது வீடு' ( நாலாயிர திவ்ய பிரபந்தம் - நான்காம் ஆயிரம் - நம்மாழ்வார் திருவாய் மொழி - உலகிற்கு உபதேசம் - 2797 )**_ என்பதூஉம் அது பற்றி வந்தது.     

இவை இரண்டுபாட்டானும் (குறள் 0348 - 0349)    
அவ்விருமையும் ஒருங்கு கூறப்பட்டன.   

## இலக்கணக்குறிப்பு  




## குறள் எண் 

துறவு - குறள் - 0350  

## குறள் 

**பற்றுக பற்றற்றான் பற்றினை அப்பற்றைப்  
பற்றுக பற்று விடற்கு.**

## கொண்டு கூட்டும் முறை

**பற்று அற்றான் பற்றினைப் பற்றுக, அப்பற்றைப் பற்றுக பற்றுவிடற்கு**

## குறள் சாரம் 


## பரிமேலழகர் உரை

**பற்று அற்றான் பற்றினைப் பற்றுக** - எல்லாப் பொருளையும் பற்றிநின்றே பற்றற்ற இறைவன் ஓதிய வீட்டுநெறியை இதுவே நன்னெறிஎன்று மனத்துக் கொள்க,   

**அப்பற்றைப் பற்றுக பற்றுவிடற்கு**-  
கொண்டு,  
அதன்கண் உபாயத்தை அம்மனத்தாற்செய்க, விடாது வந்த பற்று விடுதற்கு. 

## பரிமேலழகர் உரைகுறிப்பு   

கடவுள் வாழ்த்திற்கு ஏற்ப ஈண்டும் பொதுவகையால் பற்றற்றான் என்றார்.  
பற்றுஅற்றான் பற்று என்புழி ஆறாவது செய்யுட் கிழமைக்கண் வந்தது.  
ஆண்டுப்பற்று என்றது, பற்றப்படுவதனை.   
அதன்கண் உபாயம் என்றது, தியான சமாதிகளை.  
விடாது வந்த பற்று என்பது அநாதியாய் வரும் உடம்பின் பற்றினை.  
அப்பற்று விடுதற்கு உபாயம் இதனால் கூறப்பட்டது.    

## பொருட்க்குறிப்பு   

கடவுள் வாழ்த்திற்கு ஏற்ப   
ஈண்டும் பொதுவகையால் **பற்றற்றான்** என்றார்.  
 
**ஆண்டுப்பற்று** என்றது, பற்றப்படுவதனை.   
அதன்கண் **உபாயம்** என்றது, தியான சமாதிகளை.  

**விடாது வந்த பற்று** என்பது அநாதியாய் வரும் உடம்பின் பற்றினை.  
அப்பற்று விடுதற்கு **உபாயம்** இதனால் கூறப்பட்டது.    


## இலக்கணக்குறிப்பு  

**பற்றுஅற்றான் பற்று** என்புழி ஆறாவது செய்யுட் கிழமைக்கண் வந்தது.   




## அதிகாரம் எண்

மெய்யுணர்தல் - பாயிரம் - 036

## உரை

அஃதாவது _(மெய்யுணர்தலாவது)_,  
பிறப்பு வீடுகளையும்  
அவற்றின் காரணங்களையும்  
விபரீத ஐயங்களானன்றி உண்மையான் உணர்தல்.  

இதனை வடநூலார் "தத்துவ ஞானம்" என்ப.  

இதுவும்  
பற்றற்றான் பற்றினைப் பற்றிய வழி  
உளதாவது ஆகலின்,  
அக்காரண ஒற்றுமை பற்றித் "துறவின்" பின் வைக்கப்பட்டது.




## குறள் எண் 

மெய்யுணர்தல் - குறள் - 0351  

## குறள் 

**பொருளல்ல வற்றைப் பொருளென்று உணரும் 
மருளானாம் மாணாப் பிறப்பு.**

## கொண்டு கூட்டும் முறை

**பொருள் அல்லவற்றைப் பொருள் என்று உணரும் மருளான் ஆம், மாணாப் பிறப்பு**

## குறள் சாரம் 


## பரிமேலழகர் உரை

**பொருள் அல்லவற்றைப் பொருள் என்று உணரும் மருளான் ஆம்** - மெய்ப்பொருள்அல்லவற்றை மெய்ப்பொருள்என்று உணரும் விபரீதஉணர்வானே உளதாம்,   

**மாணாப் பிறப்பு** - இன்பம் இல்லாத பிறப்பு.   

## பரிமேலழகர் உரைகுறிப்பு   

அவ் விபரீத உணர்வாவது மறுபிறப்பும், இருவினைப் பயனும், கடவுளும்இல்லை எனவும், மற்றும் இத்தன்மையவும் சொல்லும் மயக்கநூல்வழக்குகளை மெய்ந்நூல்வழக்குஎனத் துணிதல்.  
குற்றியை மகன்என்றும் இப்பியை வெள்ளிஎன்றும் இவ்வாறே ஒன்றனைப் பிறிதொன்றாகத் துணிதலும் அது.  
மருள், மயக்கம், விபரீத உணர்வு, அவிச்சை என்பன ஒருபொருட் கிளவி.  
நரகர், விலங்கு, மக்கள், தேவர் என்னும் நால்வகைப்பிறப்பினும் உள்ளது துன்பமே ஆகலின், மாணாப் பிறப்பு என்றார்.  
இதனால் பிறப்புத் துன்பம்என்பதூஉம், அதற்கு முதற்காரணம் அவிச்சைஎன்பதூஉம் கூறப்பட்டன.  

## பொருட்க்குறிப்பு 

அவ் விபரீத உணர்வாவது   
* மறுபிறப்பும்,  
* இருவினைப் பயனும்,  
* கடவுளும்இல்லை எனவும்,  
* மற்றும் இத்தன்மையவும் சொல்லும் மயக்கநூல்வழக்குகளை மெய்ந்நூல்வழக்குஎனத் துணிதல்.   

* குற்றியை மகன்என்றும்  
* இப்பியை வெள்ளிஎன்றும் இவ்வாறே ஒன்றனைப் பிறிதொன்றாகத் துணிதலும் அது.    

மருள், மயக்கம், விபரீத உணர்வு, அவிச்சை என்பன ஒருபொருட் கிளவி.    

* நரகர்,  
* விலங்கு,  
* மக்கள்,  
* தேவர் என்னும் நால்வகைப்பிறப்பினும் உள்ளது துன்பமே ஆகலின், **மாணாப் பிறப்பு** என்றார்.  

இதனால் பிறப்புத் துன்பம்என்பதூஉம்,   
அதற்கு முதற்காரணம் அவிச்சைஎன்பதூஉம் கூறப்பட்டன.   

## இலக்கணக்குறிப்பு  




## குறள் எண் 

மெய்யுணர்தல் - குறள் - 0352  

## குறள் 

**இருள்நீங்கி இன்பம் பயக்கும் மருள்நீங்கி  
மாசறு காட்சி யவர்க்கு.**

## கொண்டு கூட்டும் முறை

**மருள்நீங்கி மாசு அறு காட்சியவர்க்கு, இருள் நீங்கி இன்பம் பயக்கும்**

## குறள் சாரம் 


## பரிமேலழகர் உரை

**மருள்நீங்கி மாசு அறு காட்சியவர்க்கு** - அவிச்சையின் நீங்கி மெய்யுணர்வுடையார் ஆயினார்க்கு,   

**இருள் நீங்கி இன்பம் பயக்கும்** - அம்மெய்யுணர்வு பிறப்பினை நீங்கி வீட்டினைக் கொடுக்கும்.  

## பரிமேலழகர் உரைகுறிப்பு   

இருள் நரகம், அஃது ஆகுபெயராய்க் காரணத்தின்மேல் நின்றது.  
நீக்கி எனத் தொடைநோக்கி மெலிந்து நின்றது, நீங்க என்பதன் திரிபு எனினும் அமையும்.  
மருள்நீங்கி என்னும் வினையெச்சம் காட்சியவரென்னும் குறிப்பு வினைப்பெயர் கொண்டது.  
மாசு அறுகாட்சி என்றது கேவல உணர்வினை.   
இதனான் வீடாவது நிரதிசயஇன்பம் என்பதூஉம், அதற்கு நிமித்தகாரணம் கேவலப் பொருள் என்பதூஉம் கூறப்பட்டன.  

## பொருட்க்குறிப்பு 

**மாசு அறுகாட்சி** என்றது கேவல உணர்வினை.    

இதனான் வீடாவது நிரதிசயஇன்பம் என்பதூஉம்,   
அதற்கு நிமித்தகாரணம் கேவலப் பொருள் என்பதூஉம் கூறப்பட்டன.    

## இலக்கணக்குறிப்பு  

**இருள்** நரகம், அஃது ஆகுபெயராய்க் காரணத்தின்மேல் நின்றது.  
**நீக்கி** எனத் தொடைநோக்கி மெலிந்து நின்றது, நீங்க என்பதன் திரிபு எனினும் அமையும்.  

**மருள்நீங்கி** என்னும் வினையெச்சம் **காட்சியவரென்னும்** குறிப்பு வினைப்பெயர் கொண்டது.  



## குறள் எண் 

மெய்யுணர்தல் - குறள் - 0353  

## குறள் 

**ஐயத்தின் நீங்கித் தெளிந்தார்க்கு வையத்தின்  
வான  நணியது உடைத்து.**

## கொண்டு கூட்டும் முறை

**ஐயத்தின் நீங்கித் தெளிந்தார்க்கு வையத்தின் வானம் நணிய துடைத்து**

## குறள் சாரம் 


## பரிமேலழகர் உரை

**ஐயத்தின் நீங்கித் தெளிந்தார்க்கு** - ஐயத்தினின்று நீங்கி உணர்ந்தார்க்கு  

**வையத்தின் வானம் நணிய துடைத்து** - எய்திநின்ற நிலஉலகத்தினும் எய்தக்கடவதாய வீட்டுலகம் நணித்தாதலுடைத்து.   


## பரிமேலழகர் உரைகுறிப்பு   

ஐயமாவது, பலதலையாய உணர்வு.  
அஃதாவது மறுபிறப்பும், இருவினைப் பயனும், கடவுளும் உளவோ இலவோஎன ஒன்றின் துணிவு பிறவாது நிற்றல்.  
பேய்த்தேரோ புனலோ கயிறோ அரவோஎனத் துணியாது நிற்பதும் அது.  
ஒருவாற்றாற் பிறர்மதம் களைந்து தம்மதம் நிறுத்தல் எல்லாச் சமயநூல்கட்கும் இயல்பு ஆகலின், அவை கூறுகின்ற பொருள்களுள் யாது மெய்யென நிகழும் ஐயத்தினை யோகமுதிர்ச்சி உடையார் தம் அனுபவத்தான் நீக்கி மெய்யுணர்வார் ஆகலின், அவரை ஐயத்தின் நீங்கித் தெளிந்தார் என்றும், அவர்க்கு அவ்வனுபவ உணர்வு அடிப்பட்டு வரவரப் பண்டைஉலகியல்உணர்வு தூர்ந்துவரும் ஆகலின், அதனைப் பயன்மேலிட்டு வையத்தின் வானம் நணிய துடைத்து என்றும் கூறினார்.  
கூறவே, ஐயஉணர்வும் பிறப்பிற்குக் காரணமாதல் கூறப்பட்டது.    

## பொருட்க்குறிப்பு 

**ஐயமாவது**, பலதலையாய உணர்வு. 

அஃதாவது   
* மறுபிறப்பும்,   
* இருவினைப் பயனும்,   
* கடவுளும் உளவோ இலவோ என ஒன்றின் துணிவு பிறவாது நிற்றல்.  
பேய்த்தேரோ புனலோ கயிறோ அரவோஎனத் துணியாது நிற்பதும் அது.   

ஒருவாற்றாற் பிறர்மதம் களைந்து தம்மதம் நிறுத்தல் எல்லாச் சமயநூல்கட்கும் இயல்பு ஆகலின்,  
அவை கூறுகின்ற பொருள்களுள் யாது மெய்யென நிகழும் ஐயத்தினை யோகமுதிர்ச்சி உடையார் தம் அனுபவத்தான் நீக்கி மெய்யுணர்வார் ஆகலின்,   
அவரை **ஐயத்தின் நீங்கித் தெளிந்தார்** என்றும்,   
அவர்க்கு அவ்வனுபவ உணர்வு அடிப்பட்டு வரவரப் பண்டைஉலகியல்உணர்வு தூர்ந்துவரும் ஆகலின்,   
அதனைப் பயன்மேலிட்டு **வையத்தின் வானம் நணிய துடைத்து** என்றும் கூறினார்.  
கூறவே,   
ஐயஉணர்வும் பிறப்பிற்குக் காரணமாதல் கூறப்பட்டது.     

## இலக்கணக்குறிப்பு  




## குறள் எண் 

மெய்யுணர்தல் - குறள் - 0354  

## குறள் 

**ஐயுணர்வு எய்தியக் கண்ணும் பயமின்றே  
மெய்யுணர்வு இல்லா தவர்க்கு.** 

## கொண்டு கூட்டும் முறை

**ஐயுணர்வு எய்தியக்கண்ணும் பயம் இன்றே, மெய்யுணர்வு இல்லாதவர்க்கு**

## குறள் சாரம் 


## பரிமேலழகர் உரை

**ஐயுணர்வு எய்தியக்கண்ணும் பயம் இன்றே** - செல்லப்படுகின்ற புலன்கள் வேறுபாட்டான் ஐந்தாகியஉணர்வு அவற்றை விட்டுத் தம் வயத்ததாய வழியும், அதனால் பயனில்லையேயாம்,  

**மெய்யுணர்வு இல்லாதவர்க்கு** - மெய்யினையுணர்தல் இல்லாதார்க்கு.

## பரிமேலழகர் உரைகுறிப்பு   

ஐந்தாகிய உணர்வு  மனம்.  
அஃது எய்துதலாவது, மடங்கி ஒருதலைப்பட்டுத் தாரணைக்கண் நிற்றல்.  
அங்ஙனம் நின்றவழியும் வீடு பயவாமையின், பயமின்றே என்றார்.  
சிறப்பு உம்மை எய்துதற்குஅருமை விளக்கி நின்றது.  
இவை இரண்டு பாட்டானும் மெய்யுணர்வுஉடையார்க்கே வீடுஉளது என மெய்உணர்வின் சிறப்புக் கூறப்பட்டது.    

## பொருட்க்குறிப்பு 

**ஐந்தாகிய உணர்வு**  மனம்.  
அஃது எய்துதலாவது, மடங்கி ஒருதலைப்பட்டுத் தாரணைக்கண் நிற்றல்.  
அங்ஙனம் நின்றவழியும் வீடு பயவாமையின், **பயமின்றே** என்றார்.  
 
இவை இரண்டு பாட்டானும் (குறள் 0353 - 0354),  
மெய்யுணர்வுஉடையார்க்கே வீடுஉளது என மெய்உணர்வின் சிறப்புக் கூறப்பட்டது.    

## இலக்கணக்குறிப்பு  

சிறப்பு உம்மை (எய்தியக்கண்ணும் ) எய்துதற்குஅருமை விளக்கி நின்றது.   



## குறள் எண் 

மெய்யுணர்தல் - குறள் - 0355  

## குறள் 

**எப்பொருள் எத்தன்மைத் தாயினும் அப்பொருள்  
மெய்ப்பொருள் காண்பது அறிவு.**

## கொண்டு கூட்டும் முறை

**எப்பொருள் எத்தன்மைத்து ஆயினும், அப்பொருள் மெய்ப்பொருள் காண்பது அறிவு**

## குறள் சாரம் 


## பரிமேலழகர் உரை

**எப்பொருள் எத்தன்மைத்து ஆயினும்** - யாதொருபொருள் யாதோர்இயல்பிற்றாய்த் தோன்றினும்,  

**அப்பொருள் மெய்ப்பொருள் காண்பது அறிவு** -   
அத்தோன்றியவாற்றைக் கண்டொழியாது  
அப்பொருளின்கண் நின்று மெய்யாகிய பொருளைக் காண்பதே மெய் உணர்வாவது.  

## பரிமேலழகர் உரைகுறிப்பு   

பொருள்தோறும் உலகத்தார் கற்பித்துக்கொண்டு வழங்குகின்ற கற்பனைகளைக் கழித்து, நின்றஉண்மையைக் காண்பது என்றவாறாயிற்று.   
அஃதாவது கோச்சேரமான் யானைக் கட்சேஎய் மாந்தரஞ்சேரல் இரும்பொறை என்றவழி அரசன் என்பதோர் சாதியும், சேரமான் என்பதொரு குடியும், வேழ நோக்கினையுடையான் என்பதோர் வடிவும், சேய் என்பதோர் இயற்பெயரும், மாந்தரஞ்சேரல் இரும்பொறை என்பதோர் சிறப்புப் பெயரும், ஒருபொருளின்கண் கற்பனைஆகலின், அவ்வாறு உணராது, நிலம்முதல் உயிர்ஈறாகிய தத்துவங்களின் தொகுதி என உணர்ந்து, அவற்றை நிலம் முதலாகத் தத்தம் காரணங்களுள் ஒடுக்கிக் கொண்டுசென்றாற் காரணகாரியங்கள் இரண்டும் இன்றி முடிவாய் நிற்பதனைஉணர்தலாம்.   
எப்பொருள் என்ற பொதுமையான் இயங்குதிணையும் நிலைத்திணையும் ஆகிய பொருள்கள்எல்லாம் இவ்வாறே உணரப்படும்.  
இதனான் மெய்உணர்வினதுஇலக்கணம் கூறப்பட்டது.  

## பொருட்க்குறிப்பு 

பொருள்தோறும் உலகத்தார் கற்பித்துக்கொண்டு வழங்குகின்ற கற்பனைகளைக் கழித்து,  
நின்றஉண்மையைக் காண்பது என்றவாறாயிற்று.   
அஃதாவது  
கோச்சேரமான் யானைக் கட்சேஎய் மாந்தரஞ்சேரல் இரும்பொறை என்றவழி   
* அரசன் என்பதோர் சாதியும்,   
* சேரமான் என்பதொரு குடியும்,  
* வேழ நோக்கினையுடையான் என்பதோர் வடிவும்,   
* சேய் என்பதோர் இயற்பெயரும்,  
* மாந்தரஞ்சேரல் இரும்பொறை என்பதோர் சிறப்புப் பெயரும், ஒருபொருளின்கண் கற்பனைஆகலின்,  
அவ்வாறு உணராது,  
நிலம்முதல் உயிர்ஈறாகிய தத்துவங்களின் தொகுதி என உணர்ந்து,   
அவற்றை நிலம் முதலாகத் தத்தம் காரணங்களுள் ஒடுக்கிக் கொண்டுசென்றாற்   
காரணகாரியங்கள் இரண்டும் இன்றி முடிவாய் நிற்பதனைஉணர்தலாம்.     

## இலக்கணக்குறிப்பு  

**எப்பொருள்** என்ற பொதுமையான் இயங்குதிணையும் நிலைத்திணையும் ஆகிய பொருள்கள்எல்லாம் இவ்வாறே உணரப்படும். 

இதனான் மெய்உணர்வினதுஇலக்கணம் கூறப்பட்டது.    



## குறள் எண் 

மெய்யுணர்தல் - குறள் - 0356  

## குறள் 

**கற்றீண்டு மெய்ப்பொருள் கண்டார் தலைப்படுவர்  
மற்றீண்டு வாரா நெறி.**  

## கொண்டு கூட்டும் முறை

**ஈண்டுக் கற்று மெய்ப்பொருள் கண்டார், மற்று ஈண்டு வாரா நெறி தலைப்படுவர்**

## குறள் சாரம் 


## பரிமேலழகர் உரை

**ஈண்டுக் கற்று மெய்ப்பொருள் கண்டார்** - இம்மக்கட்பிறப்பின் கண்ணே உபதேசமொழிகளை அனுபவம்உடைய தேசிகர்பால் கேட்டு அதனான் மெய்ப்பொருளை உணர்ந்தவர்,  

**மற்று ஈண்டு வாரா நெறி தலைப்படுவர்** - மீண்டு இப்பிறப்பின்கண் வாராத நெறியை எய்துவர்.

## பரிமேலழகர் உரைகுறிப்பு   

கற்று என்றதனால் பலர்பக்கலினும் பலகாலும் பயிறலும், ஈண்டு என்றதனால் வீடுபேற்றிற்குரிய மக்கட்பிறப்பினது பெறுதற்கு அருமையும் பெற்றாம்.   
ஈண்டுவாரா நெறி வீட்டு நெறி.   
வீட்டிற்கு நிமித்தகாரணமாய முதற்பொருளை உணர்தற்கு உபாயம் மூன்று.  
அவை கேள்வி, விமரிசம், பாவனை என்பன.  
அவற்றுள் கேள்வி இதனால் கூறப்பட்டது.    

## பொருட்க்குறிப்பு 

* **கற்று** என்றதனால் பலர்பக்கலினும் பலகாலும் பயிறலும்,   
* **ஈண்டு** என்றதனால் வீடுபேற்றிற்குரிய மக்கட்பிறப்பினது பெறுதற்கு அருமையும் பெற்றாம். 

**ஈண்டுவாரா நெறி** வீட்டு நெறி.   

வீட்டிற்கு நிமித்தகாரணமாய முதற்பொருளை உணர்தற்கு உபாயம் மூன்று.  
அவை  
1. கேள்வி,  
2. விமரிசம்,  
3. பாவனை என்பன.  

அவற்றுள் கேள்வி இதனால் கூறப்பட்டது.    

## இலக்கணக்குறிப்பு  




## குறள் எண் 

மெய்யுணர்தல் - குறள் - 0357  

## குறள் 

**ஓர்த்துள்ளம் உள்ளது உணரின் ஒருதலையாப்  
பேர்த்துள்ள வேண்டாப் பிறப்பு.**

## கொண்டு கூட்டும் முறை

**உள்ளம் ஒருதலையா ஓர்த்து உள்ளது உணரின், பிறப்புப் பேர்த்து உள்ளவேண்டா**

## குறள் சாரம் 


## பரிமேலழகர் உரை

**உள்ளம் ஒருதலையா ஓர்த்து உள்ளது உணரின்** - அங்ஙனம்கேட்ட உபதேசமொழிப் பொருளை ஒருவன்உள்ளம் அளவைகளானும் பொருந்துமாற்றானும் தெளியஆராய்ந்து, அதனான் முதற்பொருளை உணருமாயின்,  

**பிறப்புப் பேர்த்து உள்ளவேண்டா** - அவனுக்கு மாறிப் பிறப்புளதாக நினைக்க வேண்டா.   
 

## பரிமேலழகர் உரைகுறிப்பு   

ஒருதலையாஓர்த்து என இயையும்.  
அளவைகளும் பொருந்துமாறும் மேலேஉரைத்தாம்.   
இதனான் விமரிசம் கூறப்பட்டது.   

## பொருட்க்குறிப்பு 

ஒருதலையாஓர்த்து என இயையும்.  
அளவைகளும் பொருந்துமாறும் மேலேஉரைத்தாம்.   

இதனான் விமரிசம் கூறப்பட்டது.   

## இலக்கணக்குறிப்பு  




## குறள் எண் 

மெய்யுணர்தல் - குறள் - 0358  

## குறள் 

**பிறப்பென்னும் பேதைமை நீங்கச் சிறப்பென்னும்  
செம்பொருள் காண்ப தறிவு.**

## கொண்டு கூட்டும் முறை

**பிறப்பு என்னும் பேதைமை நீங்க, சிறப்பு என்னும் செம்பொருள் காண்பது அறிவு** 

## குறள் சாரம் 


## பரிமேலழகர் உரை

**பிறப்பு என்னும் பேதைமை நீங்க** - பிறப்பிற்கு முதற்காரணமாய அவிச்சை கெட,  

**சிறப்பு என்னும் செம்பொருள் காண்பது அறிவு** - வீட்டிற்கு நிமித்தகாரணமாய செவ்வியபொருளைக் காண்பதே ஒருவர்க்கு மெய் உணர்வாவது. 

## பரிமேலழகர் உரைகுறிப்பு   

பிறப்பென்னும் பேதைமைஎனவும், சிறப்புஎன்னும் செம்பொருள் எனவும், காரியத்தைக் காரணமாக உபசரித்தார்.  
ஐவகைக் குற்றங்களுள் அவிச்சை ஏனைய நான்கிற்கும் காரணமாதல் உடைமையின், அச்சிறப்புப் பற்றி அதனையே பிறப்பிற்குக் காரணமாகக் கூறினார்.  
எல்லாப் பொருளினும் சிறந்ததாகலான், வீடு சிறப்பு எனப்பட்டது.  
தோற்றக்கேடுகள் இன்மையின் நித்தமாய் நோன்மையால் தன்னையொன்றும் கலத்தல் இன்மையின் தூய்தாய், தான் எல்லாவற்றையும் கலந்து நிற்கின்ற முதற்பொருள் விகாரமின்றி எஞ்ஞான்றும் ஒரு தன்மைத்தாதல் பற்றி, அதனைச் செம்பொருள் என்றார்.  
மேல் மெய்ப்பொருள் எனவும் உள்ளது எனவும் கூறியதூஉம் இதுபற்றி என உணர்க.   
அதனைக் காண்கையாவது உயிர் தன்அவிச்சை கெட்டு அதனொடு ஒற்றுமையுற இடைவிடாது பாவித்தல்.  
இதனைச் சமாதி எனவும் சுக்கிலத்தியானம் எனவும் கூறுப.  
உயிர் உடம்பின் நீங்கும்காலத்து அதனான் யாதொன்று பாவிக்கப்பட்டது, அஃது அதுவாய்த் தோன்றும்என்பது எல்லா ஆகமங்கட்கும் துணிபு ஆகலின், வீடுஎய்துவார்க்கு அக்காலத்துப் பிறப்பிற்குஏதுவாய பாவனை கெடுதற்பொருட்டுக் கேவலப்பொருளையே பாவித்தல் வேண்டுதலான், அதனை முன்னே பயிறலாய  இதனின் மிக்க உபாயம்இல்லை என்பதுஅறிக.   
இதனான் பாவனை கூறப்பட்டது.    

## பொருட்க்குறிப்பு 

* **பிறப்பென்னும் பேதைமை**எனவும்,  
* **சிறப்புஎன்னும் செம்பொருள்** எனவும், காரியத்தைக் காரணமாக உபசரித்தார்.  

ஐவகைக் குற்றங்களுள் அவிச்சை ஏனைய நான்கிற்கும் காரணமாதல் உடைமையின்,  
அச்சிறப்புப் பற்றி அதனையே பிறப்பிற்குக் காரணமாகக் கூறினார்.    

எல்லாப் பொருளினும் சிறந்ததாகலான், வீடு **சிறப்பு** எனப்பட்டது.  

தோற்றக்கேடுகள் இன்மையின் நித்தமாய் நோன்மையால் தன்னையொன்றும் கலத்தல் இன்மையின் தூய்தாய்,   
தான் எல்லாவற்றையும் கலந்து நிற்கின்ற முதற்பொருள் விகாரமின்றி எஞ்ஞான்றும் ஒரு தன்மைத்தாதல் பற்றி,  
அதனைச் **செம்பொருள்** என்றார். 

மேல் மெய்ப்பொருள் எனவும் உள்ளது எனவும் கூறியதூஉம் இதுபற்றி என உணர்க.   

அதனைக் காண்கையாவது உயிர் தன்அவிச்சை கெட்டு அதனொடு ஒற்றுமையுற இடைவிடாது பாவித்தல். 
இதனைச் சமாதி எனவும் சுக்கிலத்தியானம் எனவும் கூறுப.  
உயிர் உடம்பின் நீங்கும்காலத்து அதனான் யாதொன்று பாவிக்கப்பட்டது, அஃது அதுவாய்த் தோன்றும்என்பது   
எல்லா ஆகமங்கட்கும் துணிபு ஆகலின்,  
வீடுஎய்துவார்க்கு அக்காலத்துப் பிறப்பிற்குஏதுவாய பாவனை கெடுதற்பொருட்டுக் கேவலப்பொருளையே பாவித்தல் வேண்டுதலான், அதனை முன்னே பயிறலாய  இதனின் மிக்க உபாயம்இல்லை என்பதுஅறிக.   

இதனான் பாவனை கூறப்பட்டது.      

## இலக்கணக்குறிப்பு  




## குறள் எண் 

மெய்யுணர்தல் - குறள் - 0359  

## குறள் 

**சார்புணர்ந்து சார்பு கெடஒழுகின் மற்றழித்துச்  
சார்தரா சார்தரு நோய்.**

## கொண்டு கூட்டும் முறை

**சார்பு உணர்ந்து சார்புகெட ஒழுகின் சார்தரும் நோய் அழித்து மற்றுச் சார்தரா**

## குறள் சாரம் 


## பரிமேலழகர் உரை

**சார்பு உணர்ந்து சார்புகெட ஒழுகின்** - ஒருவன் எல்லாப் பொருட்கும் சார்பாய அச்செம்பொருளை உணர்ந்து, இருவகைப் பற்றும் அற ஒழுகவல்லனாயின்  

**சார்தரும் நோய் அழித்து மற்றுச் சார்தரா** - அவனை முன் சாரக்கடவனவாய் நின்ற துன்பங்கள் அவ்வுணர்வு ஒழுக்கங்களை அழித்துப் பின் சாரமாட்டா.

## பரிமேலழகர் உரைகுறிப்பு   

ஆகு பெயரால் சாரும் இடத்தையும் சார்வனவற்றையும் சார்பு என்றார்.   
ஈண்டு ஒழுக்கம் என்றது யோகநெறி யொழுகுதலை.  
அஃது இயமம், நியமம், இருப்பு, உயிர் நிலை, மன ஒடுக்கம், தாரணை, தியானம், சமாதி என எண்வகைப்படும்.  
அவற்றின் பரப்பெல்லாம் ஈண்டுஉரைப்பின் பெருகும்.  
யோக நூல்களுள் காண்க.   
மற்றுச் சார்தரா என இயையும்.  
சாரக்கடவனவாய் நின்ற துன்பங்களாவன பிறப்பு அநாதியாய் வருதலின் உயிரான் அளவின்றி ஈட்டப்பட்ட வினைகளின் பயன்களுள் இறந்த உடம்புகளான் அனுபவித்தனவும் பிறந்த உடம்பான் முகந்து நின்றனவும் ஒழியப் பின்னும் அனுபவிக்கக்கடவனவாய்க் கிடந்தன.  
அவை விளக்கின்முன் இருள்போல ஞானயோகங்களின் முன்னர்க் கெடுதலான், அழித்துச்சார்தரா என்றார்.  
இதனை ஆருகதர் உவர்ப்பு என்ப.  
பிறப்பிற்குக் காரணம்ஆகலான், நல்வினைப் பயனும் நோய் எனப்பட்டது.  
மேல் மூன்று உபாயத்தானும் பரம்பொருளைஉணரப் பிறப்புஅறும் என்றார்.   
அஃது அறும்வழிக் கிடந்த துன்பங்கள்எல்லாம் என்செய்யும் என்னும் கடாவையாசங்கித்து. அவை ஞான யோகங்களின் முதிர்ச்சி உடையஉயிரைச் சாரமாட்டாமையானும் வேறு சார்பு இன்மையானும் கெட்டு விடும் என்பது இதனால் கூறப்பட்டது.   

## பொருட்க்குறிப்பு 

ஈண்டு **ஒழுக்கம்** என்றது யோகநெறி யொழுகுதலை.  
அஃது   
* இயமம்,  
* நியமம்,  
* இருப்பு,  
* உயிர் நிலை, 
* மன ஒடுக்கம்,  
* தாரணை,  
* தியானம்,   
* சமாதி என எண்வகைப்படும். அவற்றின் பரப்பெல்லாம் ஈண்டுஉரைப்பின் பெருகும். யோக நூல்களுள் காண்க.   

**மற்றுச் சார்தரா** என இயையும்.  
சாரக்கடவனவாய் நின்ற துன்பங்களாவன  
* பிறப்பு அநாதியாய் வருதலின் உயிரான் அளவின்றி ஈட்டப்பட்ட வினைகளின் பயன்களுள்   
  * இறந்த உடம்புகளான் அனுபவித்தனவும்   
  * பிறந்த உடம்பான் முகந்து நின்றனவும் ஒழியப் பின்னும் அனுபவிக்கக்கடவனவாய்க் கிடந்தன.    
  
அவை விளக்கின்முன் இருள்போல ஞானயோகங்களின் முன்னர்க் கெடுதலான், **அழித்துச்சார்தரா** என்றார். இதனை ஆருகதர் உவர்ப்பு என்ப.  

பிறப்பிற்குக் காரணம்ஆகலான், நல்வினைப் பயனும் **நோய்** எனப்பட்டது.  

மேல் மூன்று உபாயத்தானும் பரம்பொருளைஉணரப் பிறப்புஅறும் என்றார்.   
அஃது   
அறும்வழிக் கிடந்த துன்பங்கள்எல்லாம் என்செய்யும் என்னும் கடாவையாசங்கித்து.   
அவை   
* ஞான யோகங்களின் முதிர்ச்சி உடையஉயிரைச் சாரமாட்டாமையானும்  
* வேறு சார்பு இன்மையானும் கெட்டு விடும் என்பது இதனால் கூறப்பட்டது.   

## இலக்கணக்குறிப்பு  

ஆகு பெயரால் சாரும் இடத்தையும் சார்வனவற்றையும் **சார்பு** என்றார்.  



## குறள் எண் 

மெய்யுணர்தல் - குறள் - 0360  

## குறள் 

**காமம் வெகுளி மயக்கம் இவைமூன்றன்  
நாமம் கெடக்கெடும் நோய்.**

## கொண்டு கூட்டும் முறை

**காமம் வெகுளி மயக்கம் இவை மூன்றன் நாமம் கெட, நோய் கெடும்**

## குறள் சாரம் 


## பரிமேலழகர் உரை

**காமம் வெகுளி மயக்கம் இவை மூன்றன் நாமம் கெட** - ஞான யோகங்களின் முதிர்ச்சியுடையார்க்கு விழைவு, வெறுப்பு, அவிச்சை என்னும் இக்குற்றங்கள் மூன்றனுடைய பெயருங்கூடக் கெடுதலான்,  

**நோய் கெடும்** - அவற்றின் காரியமாய வினைப்பயன்கள் உளவாகா.  


## பரிமேலழகர் உரைகுறிப்பு   

அநாதியாய அவிச்சையும், அதுபற்றி யான்என மதிக்கும் அகங்காரமும், அதுபற்றி எனக்கு இது வேண்டும் என்னும் அவாவும், அதுபற்றி அப்பொருட்கண் செல்லும் ஆசையும், அதுபற்றி அதன்மறுதலைக்கண் செல்லும் கோபமும், என வடநூலார் குற்றம் ஐந்து என்றார்.   
இவர் அவற்றுள் அகங்காரம் அவிச்சைக்கண்ணும் அவாவுதல் என்பது ஆசைக்கண்ணும் அடங்குதலான், மூன்று என்றார்.  
இடையறாத ஞானயோகங்களின் முன்னர் இக்குற்றங்கள் மூன்றும் காட்டுத்தீ முன்னர்ப் பஞ்சுத் துய்போலும் ஆகலின், அம்மிகுதிதோன்ற இவை மூன்றன் நாமங்கெட என்றார்.  
இழிவு சிறப்பு உம்மை விகாரத்தால் தொக்கது.   
கெட என்பது எச்சத் திரிவு.   
நோய் சாதியொருமை.  
காரணமாய அக்குற்றங்களைக் கெடுத்தார் காரியமாகிய இருவினைகளைச் செய்யாமையின், அவர்க்கு வரக்கடவ துன்பங்களும் இல்லை என்பது இதனால் கூறப்பட்டது.  
முன்கிடந்த துன்பங்களும் இலவாதல் மெய்உணர்வின்பயன் ஆகலின், இவை இரண்டுபாட்டும் இவ்வதிகாரத்தவாயின.  
இவ்வாற்றானே மெய்யுணர்ந்தார்க்கு நிற்பன எடுத்த உடம்பும் அதுகொண்ட வினைப்பயன்களுமே என்பது பெற்றாம்.  

## பொருட்க்குறிப்பு 

1. அநாதியாய அவிச்சையும்,  
2. அதுபற்றி யான்என மதிக்கும் அகங்காரமும்,  
3. அதுபற்றி எனக்கு இது வேண்டும் என்னும் அவாவும்,  
4. அதுபற்றி அப்பொருட்கண் செல்லும் ஆசையும்,  
5. அதுபற்றி அதன்மறுதலைக்கண் செல்லும் கோபமும், என வடநூலார் குற்றம் ஐந்து என்றார். 

இவர் அவற்றுள்   
* அகங்காரம் அவிச்சைக்கண்ணும்   
* அவாவுதல் என்பது ஆசைக்கண்ணும் அடங்குதலான், **மூன்று** என்றார்.  

இடையறாத ஞானயோகங்களின் முன்னர் இக்குற்றங்கள் மூன்றும் காட்டுத்தீ முன்னர்ப் பஞ்சுத் துய்போலும் ஆகலின், அம்மிகுதிதோன்ற இவை **மூன்றன் நாமங்கெட** என்றார்.  
  
காரணமாய அக்குற்றங்களைக் கெடுத்தார் காரியமாகிய இருவினைகளைச் செய்யாமையின்,  
அவர்க்கு வரக்கடவ துன்பங்களும் இல்லை என்பது இதனால் கூறப்பட்டது.    

முன்கிடந்த துன்பங்களும் இலவாதல் மெய்உணர்வின்பயன் ஆகலின், இவை இரண்டுபாட்டும் ( குறள் 0359 - 0360 ) இவ்வதிகாரத்தவாயின.  

இவ்வாற்றானே மெய்யுணர்ந்தார்க்கு நிற்பன  
எடுத்த உடம்பும் அதுகொண்ட வினைப்பயன்களுமே என்பது பெற்றாம்.    

## இலக்கணக்குறிப்பு  

இழிவு சிறப்பு உம்மை விகாரத்தால் தொக்கது.   

**கெட** என்பது எச்சத் திரிவு.   

**நோய்** சாதியொருமை.  




## அதிகாரம் எண்

அவா அறுத்தல் - பாயிரம் -037

## உரை

அஃதாவது _(அவா அறுத்தலாவது)_,  
முன்னும் பின்னும்  
வினைத்தொடர்பு அறுத்தார்க்கு  
நடுவுநின்ற உடம்பும்,  
அதுகொண்ட வினைப்பயன்களும்  
நின்றமையின்,  
வேதனை பற்றி  
ஒரோவழித்  
துறக்கப்பட்ட புலன்கள்மேல்  
பழைய பயிற்சி வயத்தான்  
நினைவு செல்லுமன்றே?  

அந்நினைவும் அவிச்சையெனப் 
பிறவிக்கு வித்தாம் ஆகலின்,  
அதனை  
இடைவிடாத மெய்ப்பொருள்-உணர்வான் அறுத்தல்.  

அதிகார முறைமையும் இதனானே விளங்கும்.




## குறள் எண் 

அவா அறுத்தல் - குறள் - 0361  

## குறள் 

**அவாஎன்ப எல்லா உயிர்க்கும்எஞ் ஞான்றும்  
தவாஅப் பிறப்பீனும் வித்து.**

## கொண்டு கூட்டும் முறை

**எல்லாஉயிர்க்கும் எஞ்ஞான்றும் தவாப் பிறப்பு ஈனும் வித்து, அவா என்ப**

## குறள் சாரம் 


## பரிமேலழகர் உரை

**எல்லாஉயிர்க்கும் எஞ்ஞான்றும் தவாப் பிறப்பு ஈனும் வித்து** - எல்லாஉயிர்கட்கும் எக்காலத்தும் கெடாது வருகின்ற பிறப்பினை விளைவிக்கும் வித்து  

**அவா என்ப** - அவா என்று சொல்லுவர் நூலோர். 

## பரிமேலழகர் உரைகுறிப்பு   

உடம்பு நீங்கிப்போம்காலத்து அடுத்த வினையும், அது காட்டும் கதிநிமித்தங்களும், அக்கதிக்கண் அவாவும் உயிரின்கண் முறையே வந்துதிப்ப, அறிவை மோகம் மறைப்ப, அவ்வுயிரை அவ்வவா அக்கதிக்கண் கொண்டு செல்லும்ஆகலான், அதனைப் பிறப்பீனும் வித்து என்றும், கதிவயத்தான்உளதாய அவ்வுயிர் வேறுபாட்டினும் அவை தன்மை திரியும் உற்சர்ப்பிணி, அவசர்ப்பிணி என்னும் கால வேறுபாட்டினும் அது வித்தாதல் வேறு படாமையின் எல்லா உயிர்க்கும் எஞ்ஞான்றும்என்றும், இஃது எல்லாச் சமயங்கடகும் ஒத்தலான் என்பஎன்றும் கூறினார்.   
இதனான் பிறப்பிற்கு அவா வித்துஆதல் கூறப்பட்டது.    

## பொருட்க்குறிப்பு 

உடம்பு நீங்கிப்போம்காலத்து   
* அடுத்த வினையும்,   
* அது காட்டும் கதிநிமித்தங்களும்,  
* அக்கதிக்கண் அவாவும் உயிரின்கண் முறையே வந்துதிப்ப,  
* அறிவை மோகம் மறைப்ப, அவ்வுயிரை அவ்வவா அக்கதிக்கண் கொண்டு செல்லும்ஆகலான், அதனைப் **பிறப்பீனும் வித்து** என்றும்,  

கதிவயத்தான்உளதாய அவ்வுயிர் வேறுபாட்டினும்  
அவை தன்மை திரியும் உற்சர்ப்பிணி, அவசர்ப்பிணி என்னும் கால வேறுபாட்டினும் அது வித்தாதல் வேறு படாமையின் **எல்லா உயிர்க்கும் எஞ்ஞான்றும்** என்றும்,   
இஃது எல்லாச் சமயங்கடகும் ஒத்தலான் **என்ப** என்றும் கூறினார்.  

இதனான் பிறப்பிற்கு அவா வித்துஆதல் கூறப்பட்டது.    

## இலக்கணக்குறிப்பு  




## குறள் எண் 

அவா அறுத்தல் - குறள் - 0362  

## குறள் 

**வேண்டுங்கால் வேண்டும் பிறவாமை மற்றது  
வேண்டாமை வேண்ட வரும்.**

## கொண்டு கூட்டும் முறை

**வேண்டுங்கால் பிறவாமை வேண்டும், அது வேண்டாமை வேண்ட வரும்**

## குறள் சாரம் 


## பரிமேலழகர் உரை

**வேண்டுங்கால் பிறவாமை வேண்டும்** - பிறப்புத் துன்பம்ஆதல் அறிந்தவன் ஒன்றை வேண்டின் பிறவாமையை வேண்டும்,  

**அது வேண்டாமை வேண்ட வரும்** - அப்பிறவாமை தான் ஒருபொருளையும் அவாவாமையை வேண்ட அவனுக்குத் தானே உண்டாம். 

## பரிமேலழகர் உரைகுறிப்பு   

அநாதியாகத் தான் பிறப்புப் பிணி மூப்பு இறப்புக்களால் துன்பமுற்று வருகின்றமையை உணர்ந்தவனுக்கு ஆசை இன்பத்தின் கண்ணேயாகலின், பிறவாமையை வேண்டும் என்றும், ஈண்டைச் சிற்றின்பம் கருதி ஒருபொருளை அவாவின் அது பிறப்பீனும் வித்தாய்ப் பின்னும் முடிவில்லாத துன்பமே விளைத்தலின் அது வேணடாமை வேண்ட வரும் என்றும் கூறினார்.  
பிறவாமையின் சிறப்புக் கூறி பின் அது வரும்வழி கூறத்தொடங்குகின்றமையின், மற்று வினை மாற்றின்கண் வந்தது.    

## பொருட்க்குறிப்பு 

அநாதியாகத் தான் பிறப்புப் பிணி மூப்பு இறப்புக்களால் துன்பமுற்று வருகின்றமையை உணர்ந்தவனுக்கு   
ஆசை இன்பத்தின் கண்ணேயாகலின், **பிறவாமையை வேண்டும்** என்றும்,   
ஈண்டைச் சிற்றின்பம் கருதி ஒருபொருளை அவாவின் அது பிறப்பீனும் வித்தாய்ப் பின்னும் முடிவில்லாத துன்பமே விளைத்தலின்  
**அது வேணடாமை வேண்ட வரும்** என்றும் கூறினார்.  
 

## இலக்கணக்குறிப்பு  

பிறவாமையின் சிறப்புக் கூறி பின் அது வரும்வழி கூறத்தொடங்குகின்றமையின், **மற்று** வினை மாற்றின்கண் வந்தது.   



## குறள் எண் 

அவா அறுத்தல் - குறள் - 0363  

## குறள் 

**வேண்டாமை அன்ன விழுச்செல்வம் ஈண்டில்லை  
யாண்டும் அஃதொப்பது இல்.**

## கொண்டு கூட்டும் முறை

**வேண்டாமை அன்ன விழுச்செல்வம் ஈண்டு இல்லை, ஆண்டும் அஃது ஒப்பது இல்**

## குறள் சாரம் 


## பரிமேலழகர் உரை

**வேண்டாமை அன்ன விழுச்செல்வம் ஈண்டு இல்லை** - ஒருபொருளையும் அவாவாமையைஒக்கும் விழுமிய செல்வம் காணப்படுகின்ற இவ்வுலகின்கண் இல்லை,  

**ஆண்டும் அஃது ஒப்பது இல்** -  
இனி அவ்வளவேயன்று,  
கேட்கப்படுகின்ற துறக்கத்தின்கண்ணும் அதனை ஒப்பது இல்லை.  

## பரிமேலழகர் உரைகுறிப்பு   

மக்கள் செல்வமும் தேவர் செல்வமும் மேன்மேல்நோக்கக் கீழாதல்உடைமையின், தனக்கு மேலில்லாத வேண்டாமையை விழுச்செல்வம் என்றும், அதற்கு இரண்டு உலகினும் ஒப்பதில்லை என்றும் கூறினார்.  
ஆகமஅளவை போலாது காட்சிஅளவை எல்லாரானும் தௌ¤யப்படுதலின், மக்கள்செல்வம் வகுத்து முன்கூறப்பட்டது.  
பிறவாமைக்கு வழியாம் எனவும், விழுச்செல்வமாம் எனவும், வேண்டாமையின் சிறப்பு இவ்விரண்டு பாட்டானும் கூறப்பட்டது.   

## பொருட்க்குறிப்பு 

* மக்கள் செல்வமும்  
* தேவர் செல்வமும் மேன்மேல்நோக்கக் கீழாதல்உடைமையின்,   
தனக்கு மேலில்லாத வேண்டாமையை **விழுச்செல்வம்** என்றும்,   
அதற்கு இரண்டு உலகினும் **ஒப்பதில்லை** என்றும் கூறினார்.  

ஆகமஅளவை போலாது காட்சிஅளவை எல்லாரானும் தௌ¤யப்படுதலின், மக்கள்செல்வம் வகுத்து முன்கூறப்பட்டது.  

* பிறவாமைக்கு வழியாம் எனவும்,  
* விழுச்செல்வமாம் எனவும், வேண்டாமையின் சிறப்பு இவ்விரண்டு பாட்டானும் (குறள் 0362 - 0363)  கூறப்பட்டது.   

## இலக்கணக்குறிப்பு  




## குறள் எண் 

அவா அறுத்தல் - குறள் - 0364  

## குறள் 

**தூஉய்மை என்பது அவாவின்மை மற்றது  
வாஅய்மை வேண்ட வரும்.**

## கொண்டு கூட்டும் முறை

**தூஉய்மை என்பது அவாஇன்மை,அது வாய்மை வேண்ட வரும்**

## குறள் சாரம் 


## பரிமேலழகர் உரை

**தூஉய்மை என்பது அவாஇன்மை** - ஒருவர்க்கு வீடுஎன்று சொல்லப்படுவது அவாஇல்லாமை,  

**அது வாய்மை வேண்ட வரும்** - அவ்வவா இல்லாமைதான் மெய்ம்மையை வேண்டத் தானேஉண்டாம். 

## பரிமேலழகர் உரைகுறிப்பு   

வீடாவது உயிர் அவிச்சை முதலிய மாசு நீங்குதல் ஆகலின்,அதனைத் தூய்மை என்றும், காரணத்தைக் காரியமாக உபசரித்து தூய்மை என்பது அவாஇன்மை என்றும், மெய்ம்மையுடைய பரத்தை ஆகுபெயரால் மெய்ம்மை என்றும் கூறினார்.  
மற்று மேலையது போல வினைமாற்றின்கண் வந்தது.  
வேண்டுதல் இடைவிடாது பாவித்தல்.  
அவா அறுத்தல், வீட்டிற்குப் பரம்பரையான் அன்றி நேரேஏதுஎன்பதூஉம் அது வரும்வழியும் இதனால் கூறப்பட்டன.   

## பொருட்க்குறிப்பு 

**வீடாவது**   
* உயிர் அவிச்சை முதலிய மாசு நீங்குதல் ஆகலின்,அதனைத் **தூய்மை** என்றும்,  
* காரணத்தைக் காரியமாக உபசரித்து **தூய்மைஎன்பது அவாஇன்மை** என்றும்,   
* மெய்ம்மையுடைய பரத்தை ஆகுபெயரால் **மெய்ம்மை** என்றும் கூறினார்.  

**வேண்டுதல்** இடைவிடாது பாவித்தல்.  

அவா அறுத்தல், வீட்டிற்குப் பரம்பரையான் அன்றி   
* நேரேஏதுஎன்பதூஉம்   
* அது வரும்வழியும் இதனால் கூறப்பட்டன.   

## இலக்கணக்குறிப்பு  

**மற்று** மேலையது போல வினைமாற்றின்கண் வந்தது.   



## குறள் எண் 

அவா அறுத்தல் - குறள் - 0365  

## குறள் 

**அற்றவர் என்பார் அவாஅற்றார் மற்றையார்  
அற்றாக அற்றது இலர்.**

## கொண்டு கூட்டும் முறை

**அற்றவர் என்பார் அவா அற்றார், மற்றையார் அற்றாக அற்றது இலர்**

## குறள் சாரம் 


## பரிமேலழகர் உரை

**அற்றவர் என்பார் அவா அற்றார்** - பிறவியற்றவர்என்று சொல்லப்படுவார் அதற்கு நேரேஏதுவாகிய அவாஅற்றவர்கள்,  

**மற்றையார் அற்றாக அற்றது இலர்** - பிறஏதுக்களற்று அஃதுஒன்றும்அறாதவர்கள், அவற்றால் சில துன்பங்கள் அற்றதல்லது, அவர்போற் பிறவிஅற்றிலர். 

## பரிமேலழகர் உரைகுறிப்பு   

இதனால் அவா அறுத்தாரது சிறப்பு விதிமுகத்தானும் எதிர்மறைமுகத்தானும் கூறப்பட்டது.    

## பொருட்க்குறிப்பு 

இதனால் அவா அறுத்தாரது சிறப்பு  
* விதிமுகத்தானும்  
* எதிர்மறைமுகத்தானும் கூறப்பட்டது.      

## இலக்கணக்குறிப்பு  




## குறள் எண் 

அவா அறுத்தல் - குறள் - 0366  

## குறள் 

**அஞ்சுவ தோரும் அறனே ஒருவனை 
வஞ்சிப்ப தோரும் அவா**.

## கொண்டு கூட்டும் முறை

**ஒருவனை வஞ்சிப்பது அவா, அஞ்சுவதே அறன்**

## குறள் சாரம் 


## பரிமேலழகர் உரை

**ஒருவனை வஞ்சிப்பது அவா** - மெய்யுணர்தல் ஈறாகிய காரணங்கள் எல்லாம் எய்தி அவற்றான் வீடு எய்தற்பாலனாய ஒருவனை மறவி வழியால் புகுந்து பின்னும் பிறப்பின்கண்ணே விழித்துக் கெடுக்கவல்லது அவா,  

**அஞ்சுவதே அறன்** - ஆகலான், அவ்வவாவை அஞ்சிக் காப்பதே துறவறமாவது.   

## பரிமேலழகர் உரைகுறிப்பு     

ஓரும் என்பன அசைநிலை.  
அநாதியாய்ப் போந்த அவா, ஒரோவழி வாய்மை வேண்டலைஒழிந்து பராக்கால் காவானாயின், அஃது இடமாக அவன் அறியாமல் புகுந்து, பழைய இயற்கையாய் நின்று பிறப்பினை உண்டாக்குதலான், அதனை வஞ்சிப்பது என்றார்.  
காத்தலாவது வாய்மை வேண்டலை இடைவிடாது பயின்று அது செய்யாமல் பரிகரித்தல்.  
இதனால் அவாவின் குற்றமும் அதனைக் காப்பதே அறம்என்பதூஉம் கூறப்பட்டன.

## பொருட்க்குறிப்பு 

அநாதியாய்ப் போந்த அவா, ஒரோவழி வாய்மை வேண்டலைஒழிந்து பராக்கால் காவானாயின்,  
அஃது இடமாக அவன் அறியாமல் புகுந்து,  
பழைய இயற்கையாய் நின்று பிறப்பினை உண்டாக்குதலான், அதனை **வஞ்சிப்பது** என்றார்.  

**காத்தலாவது** வாய்மை வேண்டலை இடைவிடாது பயின்று அது செய்யாமல் பரிகரித்தல்.  

இதனால்   
* அவாவின் குற்றமும்   
* அதனைக் காப்பதே அறம்என்பதூஉம் கூறப்பட்டன.  

## இலக்கணக்குறிப்பு  

**ஓரும்** என்பன அசைநிலை.    



## குறள் எண் 

அவா அறுத்தல் - குறள் - 0367  

## குறள் 

**அவாவினை ஆற்ற அறுப்பின் தவாவினை  
தான்வேண்டு மாற்றான் வரும்.**

## கொண்டு கூட்டும் முறை

**அவாவினை ஆற்ற அறுப்பின், தவா வினை தான் வேண்டும் ஆற்றான் வரும்**

## குறள் சாரம் 


## பரிமேலழகர் உரை

**அவாவினை ஆற்ற அறுப்பின்** - ஒருவன் அவாவினைஅஞ்சித் துவரக் கெடுக்க வல்லன் ஆயின்,  

**தவா வினை தான் வேண்டும் ஆற்றான் வரும்** - அவனுக்குக் கெடாமைக்கு ஏதுவாகிய வினை தான் விரும்பும் நெறியானே உண்டாம்.

## பரிமேலழகர் உரைகுறிப்பு   

கெடாமை பிறவித் துன்பங்களான் அழியாமை.  
அதற்கு ஏதுவாகிய வினைஎன்றது மேற்சொல்லிய துறவறங்களை.  
வினை சாதி யொருமை.  
தான் விரும்பும் நெறி மெய்வருந்தாநெறி.   
அவாவினை முற்றஅறுத்தானுக்கு வேறுஅறஞ்செய்ய வேண்டா, செய்தனஎல்லாம் அறமாம்என்பது கருத்து.  
இதனால் அவாஅறுத்தற் சிறப்புக் கூறப்பட்டது.    

## பொருட்க்குறிப்பு 

**கெடாமை** பிறவித் துன்பங்களான் அழியாமை.  

**அதற்கு ஏதுவாகிய வினை**என்றது மேற்சொல்லிய துறவறங்களை.  

**தான் விரும்பும் நெறி** மெய்வருந்தாநெறி.   

அவாவினை முற்றஅறுத்தானுக்கு வேறுஅறஞ்செய்ய வேண்டா,   
செய்தனஎல்லாம் அறமாம்என்பது கருத்து.  

இதனால் அவாஅறுத்தற் சிறப்புக் கூறப்பட்டது.      

## இலக்கணக்குறிப்பு  

**வினை** சாதி யொருமை.    



## குறள் எண் 

அவா அறுத்தல் - குறள் - 0368  

## குறள் 

**அவாஇல்லார்க் கில்லாகுந் துன்பம்அஃ துண்டேல்  
தவாஅது மேன்மேல் வரும்.**

## கொண்டு கூட்டும் முறை

**அவா இல்லார்க்குத் துன்பம் இல்லாகும், அஃது உண்டேல் தவாஅது மேன்மேல் வரும்**

## குறள் சாரம் 


## பரிமேலழகர் உரை

**அவா இல்லார்க்குத் துன்பம் இல்லாகும்** - அவாஇல்லாதார்க்கு வரக்கடவதொரு துன்பமும் இல்லை,  

**அஃது உண்டேல் தவாது மேன்மேல் வரும்** -   
ஒருவற்குப் பிறகாரணங்களெல்லாம் இன்றி அஃதொன்றும் உண்டாயின்,  
அதனானே எல்லாத் துன்பங்களும் முடிவின்றி இடைவிடாமல் வரும்.  

## பரிமேலழகர் உரைகுறிப்பு   

உடம்பு முகந்துநின்ற துன்பம் முன்னே செய்துகொண்டதாகலின், ஈண்டுத் துன்பம்என்றது இதுபொழுது அவாவாற் செய்துகொள்வனவற்றை.   
தவாது மேன்மேல் வரும் என்றதனான், மூவகைத்துன்பங்களும் என்பது பெற்றாம்.  
இதனான் அவாவே துன்பத்திற்குக் காரணம்என்பது கூறப்பட்டது.  

## பொருட்க்குறிப்பு 

உடம்பு முகந்துநின்ற துன்பம் முன்னே செய்துகொண்டதாகலின்,   
ஈண்டுத் **துன்பம்**என்றது இதுபொழுது அவாவாற் செய்துகொள்வனவற்றை.   

**தவாது மேன்மேல் வரும்** என்றதனான், மூவகைத்துன்பங்களும் என்பது பெற்றாம்.  

இதனான் அவாவே துன்பத்திற்குக் காரணம்என்பது கூறப்பட்டது.    

## இலக்கணக்குறிப்பு  




## குறள் எண் 

அவா அறுத்தல் - குறள் - 0369  

## குறள் 

**இன்பம் இடையறா தீண்டும் அவாவென்னும்  
துன்பத்துள் துன்பங் கெடின்.**

## கொண்டு கூட்டும் முறை

**அவா என்னும் துன்பத்துள்துன்பம் கெடின் ஈண்டும் இன்பம் இடையறாது.**

## குறள் சாரம் 


## பரிமேலழகர் உரை

**அவா என்னும் துன்பத்துள்துன்பம் கெடின்** - அவாஎன்று சொல்லப்படுகின்ற மிக்க துன்பம் ஒருவற்குக் கெடுமாயின்  

**ஈண்டும் இன்பம் இடையறாது** - அவன் வீடு பெற்றவழியேஅன்றி உடம்போடு நின்றவழியும் இன்பம்இடையறாது.  

## பரிமேலழகர் உரைகுறிப்பு   

துன்பத்துள்துன்பம் ஏனைத் துன்பங்கள் எல்லாம் இன்பமாக வரும்துன்பம்.   
விளைவின்கண்ணேஅன்றித் தோற்றத்தின்கண்ணும் துன்பமாகலின், இவ்வாறு கூறப்பட்டது.  
காரணத்தைக்காரியமாக உபசரித்து அவாஎன்னும் துன்பத்துள்துன்பம் இன்பமென்றும், அது கெட்டார்க்கு மனம் தடுமாறாது நிரம்பி நிற்றலான் ஈண்டும் இன்பம் இடையறாது என்றும் கூறினார்.   
இனி ஈண்டும் என்பதற்குப் பெருகும் என்று உரைப்பாரும் உளர்.  
இதனால் அவா அறுத்தார் வீட்டின்பம் உடம்பொடு நின்றே எய்துவர் என்பது கூறப்பட்டது.  

## பொருட்க்குறிப்பு 

**துன்பத்துள்துன்பம்** ஏனைத் துன்பங்கள் எல்லாம் இன்பமாக வரும்துன்பம்.   
விளைவின்கண்ணேஅன்றித் தோற்றத்தின்கண்ணும் துன்பமாகலின், இவ்வாறு கூறப்பட்டது.  

காரணத்தைக்காரியமாக உபசரித்து   
* **அவாஎன்னும் துன்பத்துள்துன்பம்** இன்பமென்றும்,   
* அது கெட்டார்க்கு மனம் தடுமாறாது நிரம்பி நிற்றலான் **ஈண்டும் இன்பம் இடையறாது** என்றும் கூறினார்.   

இனி ஈண்டும் என்பதற்குப் பெருகும் என்று உரைப்பாரும் உளர்.  

இதனால் அவா அறுத்தார் வீட்டின்பம் உடம்பொடு நின்றே எய்துவர் என்பது கூறப்பட்டது.    

## இலக்கணக்குறிப்பு  




## குறள் எண் 

அவா அறுத்தல் - குறள் - 0370  

## குறள் 

**ஆரா இயற்கை அவாநீப்பின் அந்நிலையே  
பேரா இயற்கை தரும்.**

## கொண்டு கூட்டும் முறை

**ஆரா இயற்கை அவா நீப்பின், அந்நிலையே பேரா இயற்கை தரும்** 

## குறள் சாரம் 


## பரிமேலழகர் உரை

**ஆரா இயற்கை அவா நீப்பின்** - ஒருகாலும் நிரம்பாத இயல்பினையுடைய அவாவினை ஒருவன் நீக்குமாயின்,  

**அந்நிலையே பேரா இயற்கை தரும்** - அந்நீப்பு அவனுக்கு அப்பொழுதே எஞ்ஞான்றும் ஒரு நிலைமையனாம் இயல்பைக் கொடுக்கும். 

## பரிமேலழகர் உரைகுறிப்பு   

நிரம்பாமையாவது தாமேயன்றித் தம்பயனும் நிலையாமையின் வேண்டாதனவாய பொருள்களை வேண்டி மேன் மேல் வளர்தல்.   
அவ்வளர்ச்சிக்கு அளவின்மையின், நீத்தலே தக்கது என்பது கருத்து.  
களிப்புக் கவற்சிகளும் பிறப்புப்பிணி மூப்புஇறப்புக்களும் முதலாயின இன்றி உயிர் நிரதிசயஇன்பத்தாய் நிற்றலின் வீட்டினை பேரா இயற்கை என்றும், அஃது அவா நீத்தவழிப் பெறுதல் ஒருதலையாகலின், அந்நிலையே தரும்என்றும் கூறினார்.  
"நன்றாய் ஞானம் கடந்து போய் நல்லிந்திரியம் எல்லாம் ஈர்த்து, ஒன்றாய்க் கிடந்த அரும்பெரும்பாழ் உலப்பிலதனை உணர்ந்துணர்ந்து, சென்றாங்கு இன்பத்துன்பங்கள் செற்றுக்களைந்து பசையற்றால், அன்றே அப்போதே வீடும் அதுவே வீடு வீடாமே.(திருவாய்மொழி 78-6)" என்பதும் இக்கருத்தே பற்றி வந்தது.  
இந்நிலைமைஉடையவனை வடநூலார் சீவன்முத்தன் என்ப.  
இதனால் வீடாவது இது என்பதூஉம், அஃது அவாஅறுத்தார்க்கு அப்பொழுதேஉளதாம் என்பதூஉம் கூறப்பட்டன.  

## பொருட்க்குறிப்பு 

**நிரம்பாமையாவது** -   
தாமேயன்றித் தம்பயனும் நிலையாமையின்  
வேண்டாதனவாய பொருள்களை வேண்டி மேன் மேல் வளர்தல்.   
அவ்வளர்ச்சிக்கு அளவின்மையின், நீத்தலே தக்கது என்பது கருத்து.   

களிப்புக் கவற்சிகளும் பிறப்புப்பிணி மூப்புஇறப்புக்களும் முதலாயின இன்றி உயிர் நிரதிசயஇன்பத்தாய் நிற்றலின் வீட்டினை **பேரா இயற்கை** என்றும்,   
அஃது அவா நீத்தவழிப் பெறுதல் ஒருதலையாகலின், **அந்நிலையே தரும்**என்றும் கூறினார்.  

_**"நன்றாய் ஞானம் கடந்து போய் நல்லிந்திரியம் எல்லாம் ஈர்த்து, ஒன்றாய்க் கிடந்த அரும்பெரும்பாழ் உலப்பிலதனை உணர்ந்துணர்ந்து, சென்றாங்கு இன்பத்துன்பங்கள் செற்றுக்களைந்து பசையற்றால், அன்றே அப்போதே வீடும் அதுவே வீடு வீடாமே.(திருவாய்மொழி 78-6)"**_ என்பதும் இக்கருத்தே பற்றி வந்தது.  

இந்நிலைமைஉடையவனை வடநூலார் சீவன்முத்தன் என்ப.  

இதனால்  
* வீடாவது இது என்பதூஉம்,   
* அஃது அவாஅறுத்தார்க்கு அப்பொழுதேஉளதாம் என்பதூஉம் கூறப்பட்டன.   

## இலக்கணக்குறிப்பு  


