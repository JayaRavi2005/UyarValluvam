

## கடவுள் வாழ்த்து - குறள் எண் 1

## குறள் 

**அகர முதல எழுத்தெல்லாம் ஆதி**  
**பகவன் முதற்றே உலகு**

## கொண்டு கூட்டும் முறை

**எழுத்தெல்லாம் அகர முதல, உலகு ஆதிபகவன் முதற்று**

## குறள் சாரம் 

முதற்கடவுளது உண்மை கூறப்பட்டது.

## பரிமேலழகர் உரை

**எழுத்து எல்லாம் அகரம் முதல** - எழுத்துக்கள் எல்லாம் அகரம் ஆகிய முதலை உடையன   
**உலகு ஆதிபகவன் முதற்று** - அதுபோல உலகம் ஆதிபகவன் ஆகிய முதலை உடைத்து  

## பரிமேலழகர் உரைகுறிப்பு   

இது தலைமை பற்றி வந்த எடுத்துக்காட்டு உவமை.  
அகரத்திற்குத்தலைமை விகாரத்தான்அன்றி நாதமாத்திரை ஆகிய இயல்பாற் பிறத்தலானும்,  
ஆதிபகவற்குத் தலைமை செயற்கையுணர்வான்அன்றி இயற்கையுணர்வான் முற்றும் உணர்தலானும் கொள்க.  
தமிழ்எழுத்திற்கே அன்றி வடஎழுத்திற்கும் முதலாதல் நோக்கி, எழுத்தெல்லாம் என்றார். 
ஆதிபகவன் என்னும் இரு பெயரொட்டுப் பண்புத்தொகை வடநூல் முடிபு.  
உலகு என்றது ஈண்டு உயிர்கள் மேல் நின்றது. 
காணப்பட்ட உலகத்தால் காணப்படாத கடவுட்கு உண்மைகூற வேண்டுதலின்,ஆதிபகவன் முதற்றே என உலகின்மேல் வைத்துக் கூறினார்.  
கூறினாரேனும், உலகிற்குமுதல் ஆதிபகவன் என்பது கருத்தாகக் கொள்க. 
ஏகாரம் தேற்றத்தின்கண் வந்தது.  
இப்பாட்டான் முதற்கடவுளது உண்மை கூறப்பட்டது.

## பொருட்குறிப்பு 

அகரத்திற்குத்தலைமை  
விகாரத்தான்அன்றி நாதமாத்திரை ஆகிய இயல்பாற் பிறத்தலானும்,  
ஆதிபகவற்குத் தலைமை  
செயற்கையுணர்வான்அன்றி இயற்கையுணர்வான் முற்றும் உணர்தலானும் கொள்க.  

தமிழ்எழுத்திற்கே அன்றி வடஎழுத்திற்கும் முதலாதல் நோக்கி,  
**எழுத்தெல்லாம்** என்றார்.  

**உலகு** என்றது ஈண்டு உயிர்கள் மேல் நின்றது.  

காணப்பட்ட உலகத்தால்  
காணப்படாத கடவுட்கு உண்மைகூற வேண்டுதலின்,  
**ஆதிபகவன் முதற்றே** என உலகின்மேல் வைத்துக் கூறினார்.  

கூறினாரேனும்,  
உலகிற்குமுதல் **ஆதிபகவன்** என்பது கருத்தாகக் கொள்க.  
  
_இப்பாட்டான் முதற்கடவுளது உண்மை கூறப்பட்டது._ 

## இலக்கணக்குறிப்பு  

இது தலைமை பற்றி வந்த [**எடுத்துக்காட்டு உவமை**](https://github.com/anbarasu0504/UyarValluvam/blob/master/குறள்/0001.md#எடுத்துக்காட்டு-உவமை).  
**ஆதிபகவன்** என்னும் [இரு பெயரொட்டுப் பண்புத்தொகை](https://github.com/anbarasu0504/UyarValluvam/blob/master/குறள்/0001.md#இரு-பெயரொட்டுப்-பண்புத்தொகை) வடநூல் முடிபு.  
[ஏகாரம்](https://github.com/anbarasu0504/UyarValluvam/blob/master/குறள்/0001.md#ஏகாரம்) தேற்றத்தின்கண் வந்தது.   

ஏகாரம் - இடைச்சொல். இது ஏழு விதமாக வரும்.
ஏகார வினைச்சொல்,
தேற்றமும்(உறுதி), வினாவும், எண்ணும், பிரிநிலையும்(தனித்து),
எதிர்மறையும், இசைநிறையும்(இசை நயம்), ஈற்றசைவு( அசை நிலை )மாகிய
ஏழு பொருளைத்தரும். 
இங்கே தேற்றத்தின் கண் வந்தது.




## குறள் எண்
கடவுள் வாழ்த்து - குறள் - 2

## குறள் 
**கற்றதனால் ஆய பயனென்கொல் வாலறிவன்**  
**நற்றாள் தொழாஅர் எனின்**

## கொண்டு கூட்டும் முறை 
**கற்றதனால் ஆய பயன் என்? வாலறிவன் நற்றாள் தொழாரெனின்**

## குறள் சாரம்   

உண்மையான கல்வி கற்றலின் பயன்,  
இறைவனது திருவடிகளை சேர்தலே.

## பரிமேலழகர் உரை  

**கற்றதனால் ஆய பயன் என்** - எல்லா நூல்களையும் கற்றவர்க்கு அக்கல்வி அறிவான் ஆய பயன் யாது?  

**வால் அறிவன் நல்தாள் தொழாஅர் எனின்** - மெய்யுணர்வினை உடையானது நல்ல தாள்களைத் தொழாராயின்?


## பரிமேலழகர் உரைக்குறிப்பு  

எவன் என்னும் வினாப்பெயர் என் என்றாய், ஈண்டு இன்மை குறித்து நின்றது.  
கொல் என்பது அசைநிலை.  
பிறவிப் பிணிக்கு மருந்து ஆகலின் நற்றாள் என்றார்.  
ஆகம அறிவிற்குப் பயன் அவன் தாளைத் தொழுது பிறவியறுத்தல் என்பது இதனான் கூறப்பட்டது.  

## பொருட்குறிப்பு  

எவன் என்னும் வினாப்பெயர் **என்** என்றாய்,  
ஈண்டு இன்மை குறித்து நின்றது.  

பிறவிப் பிணிக்கு மருந்து ஆகலின் **நற்றாள்** என்றார்.  

_ஆகம அறிவிற்குப் பயன்  
அவன் தாளைத் தொழுது பிறவியறுத்தல்  
என்பது இதனான் கூறப்பட்டது._ 

## இலக்கணக்குறிப்பு  

**கொல்** என்பது அசைநிலை. 



## குறள் எண்
கடவுள் வாழ்த்து - குறள் 3

## குறள் 

**மலர்மிசை ஏகினான் மாணடி சேர்ந்தார்  
நிலமிசை நீடுவாழ் வார்**  

## குறள் சாரம்   

நெஞ்சத்தில்,  
அவர்கள் நினைத்த வடிவில் எப்பொழுதும் இருப்பவன் திருவடிகளை  
இடைவிடாது  
உள்ளத்தில் தூய்மையான அன்போடு நினைக்க வேண்டும்.  
 
## கொண்டு கூட்டும் முறை 

**மலர்மிசை ஏகினான் மாண் அடி சேர்ந்தார் நிலமிசை நீடுவாழ்வார்**

## பரிமேலழகர் உரை  

**மலர்மிசை ஏகினான் மாண் அடி சேர்ந்தார்** -மலரின்கண்ணே சென்றவனது மாட்சிமைப்பட்ட அடிகளைச் சேர்ந்தார்.  

**நிலமிசை நீடுவாழ்வார்** - எல்லாவுலகிற்கும் மேலாய வீட்டுலகின்கண் அழிவின்றி  வாழ்வார்.

## பரிமேலழகர் உரைக்குறிப்பு  

அன்பான் நினைவாரது உள்ளக்கமலத்தின்கண் அவர் நினைந்தவடிவோடு விரைந்து சேறலின், ஏகினான் என இறந்த காலத்தால் கூறினார்.  
என்னை?  
வாராக் காலத்தும் நிகழும் காலத்தும் ஓராங்கு வரூஉம் வினைச் சொற் கிளவி இறந்த காலத்துக் குறிப்பொடு கிளத்தல் விரைந்த பொருள் என்மனார் புலவர். (தொல்காப்பியம், சொல்லதிகாரம், வினையியல், 44)_  என்பது ஓத்தாகலின்.  
இதனைப் பூமேல் நடந்தான் என்பதோர் பெயர்பற்றிப் பிறிதோர் கடவுட்கு ஏற்றுவாரும் உளர்.  
சேர்தல் இடைவிடாது நினைத்தல்

## பொருட் குறிப்பு   

அன்பான் நினைவாரது உள்ளக்கமலத்தின்கண்  
அவர் நினைந்தவடிவோடு விரைந்து சேறலின்,  
**'ஏகினான்'** என இறந்த காலத்தால் கூறினார்.  

என்னை?  

_வாராக் காலத்தும் நிகழும் காலத்தும்  
ஓராங்கு வரூஉம் வினைச் சொற் கிளவி  
இறந்த காலத்துக் குறிப்பொடு கிளத்தல்  
விரைந்த பொருள் என்மனார் புலவர்.  
(தொல்காப்பியம், சொல்லதிகாரம், வினையியல், 44)_  என்பது ஓத்தாகலின்.  

இதனைப்  
பூமேல் நடந்தான்  
என்பதோர் பெயர்பற்றிப்  
பிறிதோர் கடவுட்கு ஏற்றுவாரும் உளர்.  

**சேர்தல்** - இடைவிடாது நினைத்தல்

## இலக்கணக் குறிப்பு



## குறள் எண்
கடவுள் வாழ்த்து - குறள்  4

## குறள் 
**வேண்டுதல் வேண்டாமை இலான்அடி சேர்ந்தார்க்கு**  
**யாண்டும் இடும்பை இல**


## கொண்டு கூட்டும் முறை  

**வேண்டுதல் வேண்டாமை இலான் அடி சேர்ந்தார்க்கு யாண்டும் இடும்பை இல**  

## குறள் சாரம்  


விருப்பும் வெறுப்பும் இல்லாத  
தூயவன் திருவடியை  
இடைவிடாது  
நினைக்க வேண்டும்.


## பரிமேலழகர் உரை 

**வேண்டுதல் வேண்டாமை இலான்அடி சேர்ந்தார்க்கு** - ஒருபொருளையும் விழைதலும், வெறுத்தலும் இல்லாதவன் அடியைச் சேர்ந்தார்க்கு  

**யாண்டும் இடும்பை இல** - எக்காலத்தும் பிறவித்துன்பங்கள் உளவாகா


## பரிமேலழகர் உரைக்குறிப்பு  

பிறவித் துன்பங்களாவன தன்னைப் பற்றி வருவனவும் பிறஉயிர்களைப் பற்றி வருவனவும் தெய்வத்தைப் பற்றி வருவனவும் என மூவகையான் வரும் துன்பங்கள்.  
அடிசேர்ந்தார்க்கும் அவ்விரண்டும் இன்மையின், அவை காரணமாக வரும் மூவகைத் துன்பங்களும் இலவாயின.

## பொருட் குறிப்பு 

**பிறவித் துன்பங்களாவன** -  

1. தன்னைப் பற்றி வருவனவும்  
2. பிறஉயிர்களைப் பற்றி வருவனவும்  
3. தெய்வத்தைப் பற்றி வருவனவும் என மூவகையான் வரும் துன்பங்கள்.  

அடிசேர்ந்தார்க்கும்  
அவ்விரண்டும் _(வேண்டுதலும், வேண்டாமையும்)_ இன்மையின்,  
அவை காரணமாக வரும் மூவகைத் துன்பங்களும் இலவாயின.  

## இலக்கணக் குறிப்பு




## குறள் எண்

**கடவுள் வாழ்த்து - குறள் 5**

## குறள் 

**இருள்சேர் இருவினையும் சேரா இறைவன்  
பொருள்சேர் புகழ்புரிந்தார் மாட்டு**

## கொண்டு கூட்டும் முறை

**இருள் சேர் இரு வினையும் சேரா, இறைவன் பொருள் சேர் புகழ் புரிந்தார் மாட்டு**  

## குறள் சாரம்  

இறைவனது உண்மையான புகழைச் எப்பொழுதும் சொல்பவர்க்கு நல்வினை, தீவினை இரண்டும் வராது.

## பரிமேலழகர் உரை

**இருள் சேர் இருவினையும் சேரா** - மயக்கத்தைப் பற்றிவரும் நல்வினை, தீவினை என்னும் இரண்டுவினையும் உளவாகா.  

**இறைவன் பொருள் சேர் புகழ் புரிந்தார் மாட்டு** - இறைவனது மெய்ம்மை சேர்ந்த புகழை விரும்பினார் இடத்து


## பரிமேலழகர் உரைக்குறிப்பு

இன்ன தன்மையத்து என ஒருவராலும் கூறப்படாமாயின், அவிச்சையை இருள் என்றும், நல்வினையும் பிறத்தற்கு ஏதுவாகலான் இருவினையுஞ் சேரா என்றும் கூறினார்.  
இறைமைக்குணங்கள் இலராயினாரை உடையர் எனக்கருதி, அறிவிலார் கூறுகின்ற புகழ்கள் பொருள் சேராவாகலின், அவை முற்றவும் உடைய இறைவன் புகழே பொருள்சேர் புகழ் எனப்பட்டது.  
புரிதல் எப்பொழுதும் சொல்லுதல்


## பொருட் குறிப்பு   

இன்ன தன்மையத்து என ஒருவராலும் கூறப்படாமாயின்,  
அவிச்சையை **இருள்** என்றும்,  
நல்வினையும் பிறத்தற்கு ஏதுவாகலான்  
இருவினையுஞ் **சேரா** என்றும் கூறினார்.  

இறைமைக்குணங்கள் இலராயினாரை உடையர் எனக்கருதி,  
அறிவிலார் கூறுகின்ற புகழ்கள் பொருள் சேராவாகலின்,  
அவை முற்றவும் உடைய இறைவன் புகழே **பொருள்சேர் புகழ்** எனப்பட்டது.  

**புரிதல்** - எப்பொழுதும் சொல்லுதல்


## இலக்கணக் குறிப்பு 




## குறள் எண்

கடவுள் வாழ்த்து - குறள் - 0006

## குறள் 

**பொறிவாயில் ஐந்து அவித்தான் பொய்தீர் ஒழுக்க**  
**நெறி நின்றார் நீடு வாழ்வார்**  

## கொண்டு கூட்டும் முறை

**பொறி வாயில் ஐந்து அவித்தான் பொய் தீர் ஒழுக்கநெறி நின்றார் நீடு வாழ்வார்**  

## குறள் சாரம்  

ஐந்து புலன்கள் வழியாக வரும் விருப்பங்கள் இல்லாத இறைவனின்  
உண்மையான ஒழுக்க நெறியில் தவறாமல் வாழ வேண்டும்.  


## பரிமேலழகர் உரை

**பொறி வாயில் ஐந்து அவித்தான்** - மெய், வாய், கண், மூக்கு, செவி என்னும் பொறிகளை வழியாக உடைய ஐந்து அவாவினையும் அறுத்தானது.  

**பொய் தீர் ஒழுக்க நெறி நின்றார்** - மெய்யான ஒழுக்க நெறியின்கண் வழுவாது நின்றார்  

**நீடு வாழ்வார்** - பிறப்பு இன்றி எக்காலத்தும் ஒரு தன்மையராய் வாழ்வார்.


## பரிமேலழகர் உரைக்குறிப்பு 

புலன்கள் ஐந்து ஆகலான், அவற்றின்கண் செல்கின்ற அவாவும் ஐந்து ஆயிற்று.  
ஒழுக்க நெறி ஐந்தவித்தானாற் சொல்லப்பட்டமையின், ஆண்டை ஆறனுருபு செய்யுட் கிழமைக்கண் வந்தது, கபிலரது பாட்டு_  என்பது போல.  
இவை நான்கு பாட்டானும் இறைவனை நினைத்தலும், வாழ்த்தலும்,அவன் நெறி நிற்றலும் செய்தார் வீடுபெறுவர் என்பது  கூறப்பட்டது.


## பொருட் குறிப்பு 

புலன்கள் ஐந்து ஆகலான், அவற்றின்கண் செல்கின்ற அவாவும் ஐந்து ஆயிற்று.  

இவை நான்கு பாட்டானும்  
இறைவனை நினைத்தலும் (குறள் 3, 4),  
வாழ்த்தலும் (குறள் 5),  
அவன் நெறி நிற்றலும் (குறள் 6) செய்தார் வீடுபெறுவர் என்பது  கூறப்பட்டது. 

## இலக்கணக் குறிப்பு  

ஒழுக்க நெறி ஐந்தவித்தானாற் சொல்லப்பட்டமையின்,  
ஆண்டை ஆறனுருபு செய்யுட் கிழமைக்கண் வந்தது,  
_கபிலரது பாட்டு_  என்பது போல.



## குறள் எண்
கடவுள் வாழ்த்து - குறள் - 0007

## குறள்   

**தனக்குவமை இல்லாதான் தாள்சேர்ந்தார்க் கல்லால்  
மனக்கவலை மாற்றால் அரிது**

## கொண்டு கூட்டும் முறை

**தனக்கு உவமை இல்லாதான் தாள் சேர்ந்தார்க்கு அல்லால் மனக்கவலை மாற்றல் அரிது**  


## குறள் சாரம்   

இறைவன் திருவடிகளை சேராதவர்கள்  
பிறவி துன்பங்களை நீக்க முடியாமல்,  
அவற்றிலேயே அமிழ்ந்து கிடப்பார்கள்.

## பரிமேலழகர் உரை   

**தனக்கு உவமை இல்லாதான் தாள் சேர்ந்தார்க்கு அல்லால்** - ஒருவாற்றானும் தனக்கு நிகர் இல்லாதவனது தாளைச் சேர்ந்தார்க்கு அல்லது  

**மனக்கவலை மாற்றல் அரிது** - மனத்தின்கண் நிகழும் துன்பங்களை நீக்குதல் உண்டாகாது	


## பரிமேலழகர் உரைக்குறிப்பு 

உறர்பால தீண்டா விடுதல் அரிது ( நாலடியார் பழவினை 109 ) என்றார்போல, ஈண்டு, அருமை இன்மைமேல் நின்றது.  
தாள் சேராதார் பிறவிக்கு ஏது ஆகிய காம வெகுளி மயக்கங்களை மாற்றமாட்டாமையின், பிறந்து அவற்றான் வரும் துன்பங்களுள் அழுந்துவர் என்பதாம்.


## பொருட் குறிப்பு 

_'உறர்பால தீண்டா விடுதல் அரிது' ( நாலடியார் பழவினை 109 )_ என்றார்போல,  
ஈண்டு,  
**அருமை** இன்மைமேல் நின்றது.  


தாள் சேராதார் பிறவிக்கு ஏது ஆகிய காம வெகுளி மயக்கங்களை மாற்றமாட்டாமையின்,  
பிறந்து அவற்றான் வரும் துன்பங்களுள் அழுந்துவர் என்பதாம்.  

## இலக்கணக் குறிப்பு 




## குறள் எண்
கடவுள் வாழ்த்து - குறள் - 0008

## குறள்   

**அறவாழி அந்தணன் தாள்சேர்ந்தார்க் கல்லால்  
பிறவாழி நீந்தல் அரிது**


## கொண்டு கூட்டும் முறை  

**அறஆழி அந்தணன் தாள் சேர்ந்தார்க்கு அல்லால் பிறஆழி நீந்தல் அரிது**  

## குறள் சாரம்   



## பரிமேலழகர் உரை  

**அறவாழி அந்தணன் தாள் சேர்ந்தார்க்கு அல்லால்** - அறக்கடலாகிய அந்தணனது தாளாகிய புணையை சேர்ந்தார்க்கல்லது  

**பிற ஆழி நீந்தல் அரிது** - அதனிற் பிறவாகிய கடல்களை நீந்தல் அரிது


## பரிமேலழகர் உரைக்குறிப்பு  

அறம், பொருள், இன்பமென உடன்எண்ணப்பட்ட மூன்றனுள் அறத்தை முன்னர்ப் பிரித்தமையான், 
ஏனைப் பொருளும் இன்பமும் பிற எனப்பட்டன.  
பல்வேறு வகைப்பட்ட அறங்கள் எல்லாவற்றையும் தனக்கு வடிவமாக உடையான் ஆகலின், அறஆழி	அந்தணன் என்றார்.  
அறஆழி என்பதனைத் தரும சக்கரம் ஆக்கி, அதனை உடைய அந்தணன்  என்று உரைப்பாரும் உளர்.  
அப்புணையைச் சேராதார் கரைகாணாது அவற்றுள்ளே அழுந்துவர் ஆகலின், **நீந்தல் அரிது**  என்றார்.  
இஃது ஏகதேச உருவகம்.


## பொருட்குறிப்பு

1. அறம்,  
2. பொருள்,  
3. இன்பமென உடன்எண்ணப்பட்ட மூன்றனுள்  
அறத்தை முன்னர்ப் பிரித்தமையான்,  
ஏனைப் பொருளும் இன்பமும் பிறவெனப்பட்டன.  

பல்வேறு வகைப்பட்ட அறங்கள் எல்லாவற்றையும் தனக்கு வடிவமாக உடையான் ஆகலின்,  
**அறஆழி	அந்தணன்** என்றார்.  

**அறஆழி** என்பதனைத் தரும சக்கரம் ஆக்கி,  
அதனை உடைய அந்தணன்  என்று உரைப்பாரும் உளர்.  

அப்புணையைச் சேராதார் கரைகாணாது அவற்றுள்ளே அழுந்துவர் ஆகலின்,  
**நீந்தல் அரிது**  என்றார்.   

## இலக்கணக் குறிப்பு

இஃது ஏகதேச உருவகம்.  



## குறள் எண்

கடவுள் வாழ்த்து - குறள் - 0009

## குறள் 

**கோளில் பொறியின் குணமிலவே எண்குணத்தான்  
தாளை வணங்காத் தலை**


## கொண்டு கூட்டும் முறை

**கோள் இல் பொறியில் குணம் இலவே எண் குணத்தான் தாளை வணங்காத் தலை**  

## குறள் சாரம்   

எண் குண இறைவனுடையத் திருவடிகளை வணங்காதத் தலை,  
புலன்களை அனுபவிக்காத பொறிகள் போல பயன்படாதப் பொருள் ஆகும்.

## பரிமேலழகர் உரை 

**கோள் இல் பொறியில் குணம் இல**  - தத்தமக்கு ஏற்ற புலன்களைக் கொள்கை இல்லாத பொறிகள் போலப் பயன்படுதலுடைய அல்ல  

**எண் குணத்தான் தாளை வணங்காத் தலை** - எண் வகைப்பட்ட குணங்களை உடையானது தாள்களை வணங்காத தலைகள்


## பரிமேலழகர் உரைக்குறிப்பு 

எண் குணங்களாவன தன்வயத்தன் ஆதல், தூய உடம்பினன் ஆதல், இயற்கை உணர்வினன் ஆதல், முற்றும் உணர்தல், இயல்பாகவே பாசங்களின் நீங்குதல், பேரருள் உடைமை, முடிவு இல் ஆற்றல் உடைமை, வரம்பு இல் இன்பம் உடைமை என இவை.  
இவ்வாறு சைவாகமத்துக் கூறப்பட்டது.  
அணிமாவை முதலாக உடையன எனவும், கடை இலா அறிவை முதலாக உடையன எனவும் உரைப்பாரும் உளர்.  
காணாத கண் முதலியன போல வணங்காத தலைகள் பயன் இல எனத்தலைமேல் வைத்துக் கூறினார். கூறினாரேனும், இனம்பற்றி வாழ்த்தாத நாக்களும் அவ்வாறே பயன் இல என்பதூஉம் கொள்க.  
இவை மூன்று பாட்டானும் அவனை நினைத்தலும், வாழ்த்தலும், வணங்கலும் செய்யா வழிப்படும் குற்றம் கூறப்பட்டது._


## பொருட் குறிப்பு  

**எண் குணங்களாவன** -  
* தன்வயத்தன் ஆதல்,  
* தூய உடம்பினன் ஆதல்,  
* இயற்கை உணர்வினன் ஆதல்,  
* முற்றும் உணர்தல்,  
* இயல்பாகவே பாசங்களின் நீங்குதல்,  
* பேரருள் உடைமை,  
* முடிவு இல் ஆற்றல் உடைமை,  
* வரம்பு இல் இன்பம் உடைமை என இவை.  

இவ்வாறு சைவாகமத்துக் கூறப்பட்டது.  

* அணிமாவை முதலாக உடையன எனவும்,  
* கடை இலா அறிவை முதலாக உடையன எனவும் உரைப்பாரும் உளர்.  

காணாத கண் முதலியன போல  
வணங்காத தலைகள் பயன் இல எனத்தலைமேல் வைத்துக் கூறினார்.  

கூறினாரேனும்,  
இனம்பற்றி வாழ்த்தாத நாக்களும் அவ்வாறே பயன் இல என்பதூஉம் கொள்க.

_இவை மூன்று பாட்டானும்  
அவனை  
நினைத்தலும் (குறள் 7),  
வாழ்த்தலும் (குறள் 8),  
வணங்கலும் (குறள் 9) செய்யா வழிப்படும் குற்றம் கூறப்பட்டது._

## இலக்கணக் குறிப்பு 



## குறள் எண்

கடவுள் வாழ்த்து - குறள் - 0010

## குறள்   

**பிறவிப் பெருங்கடல் நீந்துவர் நீந்தார்  
இறைவன் அடிசேரா தார்**


## கொண்டு கூட்டும் முறை

**இறைவன் அடி (சேர்ந்தார்), பிறவிப் பெருங்கடல் நீந்துவர், சேராதார் நீந்தார்**


## குறள் சாரம்  

இறைவன்அடி சேர்ந்தார் மட்டுமே பிறவி ஆகிய பெரிய கடலை நீந்துவர்   

## பரிமேலழகர் உரை 

**இறைவன் அடி (சேர்ந்தார்) பிறவிப் பெருங்கடல் நீந்துவர்** - இறைவன்அடி என்னும் புணையைச் சேர்ந்தார் பிறவி ஆகிய பெரிய கடலை நீந்துவர்  

**சேராதார் நீந்தார்** - அதனைச் சேராதார் நீந்தமாட்டாராய் அதனுள் அழுந்துவர்


## பரிமேலழகர் உரைக்குறிப்பு 

காரணகாரியத் தொடர்ச்சியாய்க் கரையின்றி வருதலின் பிறவி பெருங்கடல் என்றார்.  
சேர்ந்தார் என்பது சொல்லெச்சம்.
உலகியல்பை நினையாது இறைவன் அடியையே நினைப்பார்க்குப் பிறவி அறுதலும், அவ்வாறன்றி மாறி நினைப்பார்க்கு அஃதுஅறாமையும் ஆகிய இரண்டும் இதனான் நியமிக்கப்பட்டன. 


## பொருட்குறிப்பு

காரணகாரியத் தொடர்ச்சியாய்க் கரையின்றி வருதலின் **பிறவி பெருங்கடல்** என்றார்.  

* உலகியல்பை நினையாது இறைவன் அடியையே நினைப்பார்க்குப்  
  பிறவி அறுதலும்,  
* அவ்வாறன்றி மாறி நினைப்பார்க்கு  
  அஃதுஅறாமையும் ஆகிய இரண்டும் இதனான் நியமிக்கப்பட்டன._	   


## இலக்கணக் குறிப்பு  

**சேர்ந்தார்** என்பது சொல்லெச்சம்	



## குறள் எண் 

வான்சிறப்பு - குறள் - 0011
## குறள் 

**வான்நின்று உலகம் வழங்கி வருதலால்  
தான்அமிழ்தம் என்றுணரற் பாற்று.**  

## கொண்டு கூட்டும் முறை

**வான் நின்று உலகம் வழங்கி வருதலால் தான் அமிழ்தம் என்று உணரற் பாற்று**

## குறள் சாரம் 

உலகத்தில் உள்ள உயிர்களை நிலைபெறுத்துகின்ற மழைதான்,  
அமிழ்தம் என்று உணர்த்தல்.

## பரிமேலழகர் உரை

**வான் நின்று உலகம் வழங்கி வருதலால்** - மழை இடையறாது நிற்ப உலகம் நிலைபெற்று வருதலான்  

**தான் அமிழ்தம் என்று உணரற் பாற்று** - அம்மழை தான் உலகிற்கு அமிழ்தம் என்று உணரும் பான்மையை உடைத்து.

## பரிமேலழகர் உரைகுறிப்பு   

நிற்ப என்பது நின்று எனத் திரிந்து நின்றது.  
உலகம் என்றது ஈண்டு உயிர்களை.  
அவை நிலைபெற்று வருதலாவது, பிறப்பு இடையறாமையின் எஞ்ஞான்றும் உடம்போடு காணப்பட்டு வருதல்.  
அமிழ்தம் உண்டார் சாவாது நிலைபெறுதலின், உலகத்தை நிலைபெறுத்துகின்ற வானை அமிழ்தம் என்று உணர்க என்றார்.

## பொருட்குறிப்பு 

**உலகம்** என்றது ஈண்டு **உயிர்களை**.  

**அவை நிலைபெற்று வருதலாவது** - பிறப்பு இடையறாமையின் எஞ்ஞான்றும் உடம்போடு காணப்பட்டு வருதல்.  

அமிழ்தம் உண்டார் சாவாது நிலைபெறுதலின்,  
உலகத்தை நிலைபெறுத்துகின்ற வானை **அமிழ்தம் என்று உணர்க** என்றார்.

## இலக்கணக்குறிப்பு  

**நிற்ப** என்பது **நின்று** எனத் திரிந்து நின்றது.  



## குறள் எண் 

வான்சிறப்பு - குறள் - 0012
## குறள் 

**துப்பார்க்குத் துப்பாய துப்பாக்கித் துப்பார்க்குத்  
துப்பாய தூஉம் மழை**

## கொண்டு கூட்டும் முறை

**துப்பார்க்கு துப்பு ஆய துப்பு ஆக்கி துப்பார்க்குத் துப்பு ஆயதூஉம் மழை**.  

## குறள் சாரம் 

உலகத்தில் உள்ள உயிர்களை நிலைபெறுத்துகின்ற மழைதான் அமிழ்தம் என்பது,  
உயிர்களது பசியையும் நீர்வேட்கையையும் நீக்குதல்.

## பரிமேலழகர் உரை

**துப்பார்க்குத் துப்பு ஆய துப்பு ஆக்கி** - உண்பார்க்கு நல்ல உணவுகளை உளவாக்கி  

**துப்பார்க்குத் துப்பு ஆயதூஉம் மழை** - அவற்றை உண்கின்றார்க்குத் தானும் உணவாய் நிற்பதூஉம் மழை.  

## பரிமேலழகர் உரைகுறிப்பு   

தானும் உணவாதலாவது, தண்ணீராய் உண்ணப்படுதல்.  
சிறப்பு உடைய உயர்திணை மேல் வைத்துக் கூறினமையின்,அஃறிணைக்கும் இஃது ஒக்கும்.  
இவ்வாறு, உயிர்களது பசியையும் நீர்வேட்கையையும் நீக்குதலின், அவை வழங்கி வருதலுடையவாயின என்பதாம்.  

## பொருட்குறிப்பு 

**தானும் உணவாதலாவது** - தண்ணீராய் உண்ணப்படுதல்.  

சிறப்பு உடைய உயர்திணைமேல் வைத்துக் கூறினமையின்,  
அஃறிணைக்கும் இஃது ஒக்கும்.  

இவ்வாறு,  
உயிர்களது பசியையும் நீர்வேட்கையையும் நீக்குதலின்,  
அவை வழங்கி வருதலுடையவாயின என்பதாம்.

## இலக்கணக்குறிப்பு  




## குறள் எண் 

வான்சிறப்பு -  குறள் - 0013
## குறள் 

**விண்இன்று பொய்ப்பின் விரிநீர் வியனுலகத்து  
உள்நின்று உடற்றும் பசி.**  

## கொண்டு கூட்டும் முறை

**விண் இன்று பொய்ப்பின் விரி நீர் வியன் உலகத்துள் நின்று உடற்றும் பசி**

## குறள் சாரம் 
 
உலகத்தில் உள்ள உயிர்களை நிலைபெறுத்துகின்ற அமிழ்தம் ஆகிய மழை பொய்த்தால்,  
கடலில் நீர் இருந்தாலும்,  
உணவு, நீர் இல்லாமல் உயிர்கள் பசி, நீர்வேட்கையால் துன்பப்படும்.

## பரிமேலழகர் உரை

**விண் இன்று பொய்ப்பின்** - மழை வேண்டுங்காலத்துப் பெய்யாது பொய்க்குமாயின்  

**விரி நீர் வியன் உலகத்துள்** - கடலால் சூழப்பட்ட அகன்ற உலகத்தின்கண்  

**நின்று உடற்றும் பசி** - நிலைபெற்று உயிர்களை வருத்தும் பசி.

## பரிமேலழகர் உரைகுறிப்பு   

கடலுடைத்தாயினும் அதனால் பயன் இல்லை என்பார், விரி நீர் வியன் உலகத்து என்றார்.  
உணவு இன்மையின் பசியான் உயிர்கள் இறக்கும் என்பதாம்.  


## பொருட்குறிப்பு 

கடலுடைத்தாயினும் அதனால் பயன் இல்லை என்பார்,  
**விரி நீர் வியன் உலகத்து** என்றார்.  

உணவு இன்மையின்,  
பசியான் உயிர்கள் இறக்கும் என்பதாம்.

## இலக்கணக்குறிப்பு  




## குறள் எண் 

வான்சிறப்பு - குறள் - 0014
## குறள் 

**ஏரின் உழாஅர் உழவர் புயலென்னும்  
வாரி வளங்குன்றிக் கால்.**  

## கொண்டு கூட்டும் முறை

**உழவர் ஏரின் உழாஅர் புயல் என்னும் வாரி வளம் குன்றிக்கால்**

## குறள் சாரம் 

மழை தன்னுடைய பயனைக் குறைத்தல்,  
உணவு இல்லாமைக்கு காரணம்.

## பரிமேலழகர் உரை

**உழவர் ஏரின் உழார்**- உழவர் ஏரான் உழுதலைச் செய்யார்  

**புயல் என்னும் வாரி வளம் குன்றிக்கால்** - மழை என்னும் வருவாய் தன் பயன் குன்றின். 

## பரிமேலழகர் உரைகுறிப்பு   

குன்றியக்கால் என்பது குறைந்து நின்றது. 
உணவு இன்மைக்குக் காரணம் கூறியவாறு.  

## பொருட்குறிப்பு 

உணவு இன்மைக்குக் காரணம் கூறியவாறு.  

## இலக்கணக்குறிப்பு  

**குன்றியக்கால்** என்பது குறைந்து நின்றது.  



## குறள் எண் 

வான்சிறப்பு - குறள் - 0015
## குறள் 

**கெடுப்பதூஉங் கெட்டார்க்குச் சார்வாய்மற் றாங்கே  
எடுப்பதூஉம் எல்லாம் மழை.**  

## கொண்டு கூட்டும் முறை

**கெடுப்பதூஉம் கெட்டார்க்கு சார்வாய் மற்று ஆங்கே எடுப்பதூஉம் எல்லாம் மழை**  

## குறள் சாரம் 

பூமியில் உள்ள உயிர்கள் வாழ்வதை கெடுப்பதும்,  
பிறகு அவைகள் மீண்டும் வாழ துணை செய்வதும்,  
மழையே செய்யக் கூடியது.

## பரிமேலழகர் உரை

**கெடுப்பதூஉம்** - பூமியின்கண் வாழ்வாரைப் பெய்யாது நின்று கெடுப்பதூஉம்.  

**கெட்டார்க்கு சார்வாய் மற்று ஆங்கே எடுப்பதூஉம்** - அவ்வாறு கெட்டார்க்குத் துணையாய்ப் பெய்து முன் கெடுத்தாற்போல எடுப்பதூஉம்.  

**எல்லாம் மழை** - இவையெல்லாம் வல்லது மழை

## பரிமேலழகர் உரைகுறிப்பு   

மற்று வினை மாற்றின்கண் வந்தது.  
ஆங்குஎன்பது மறுதலைத் தொழிலுவமத்தின்கண் வந்த உவமச்சொல்.
கேடும் ஆக்கமும் எய்துதற்கு உரியார் மக்கள் ஆதலின்,கெட்டார்க்கு என்றார்.  
எல்லாம் என்றது,அம்மக்கள் முயற்சி வேறுபாடுகளால் கெடுத்தல் எடுத்தல்கள் தாம் பலவாதல் நோக்கி.  
வல்லது என்பது அவாய் நிலையான் வந்தது. 
மழையினது ஆற்றல் கூறியவாறு  

## பொருட்குறிப்பு 

கேடும் ஆக்கமும் எய்துதற்கு உரியார் மக்கள் ஆதலின்,  
**கெட்டார்க்கு** என்றார். 

**எல்லாம்** என்றது அம்மக்கள் முயற்சி வேறுபாடுகளால்  
கெடுத்தல் எடுத்தல்கள் தாம் பலவாதல் நோக்கி.  

மழையினது ஆற்றல் கூறியவாறு

## இலக்கணக்குறிப்பு  

**மற்று** வினைமாற்றின்கண் வந்தது.  

**ஆங்கு** என்பது மறுதலைத் தொழிலுவமத்தின்கண் வந்த உவமைச்சொல்.  

**வல்லது** என்பது அவாய் நிலையான் வந்தது.  



## குறள் எண் 

வான்சிறப்பு - குறள்  - 0016
## குறள் 

**விசும்பின் துளிவீழின் அல்லால்மற் றாங்கே  
பசும்புல் தலைகாண்பு அரிது.**  

## கொண்டு கூட்டும் முறை

**விசும்பின் துளிவீழின் அல்லால் மற்று ஆங்கே பசும்புல் தலை காண்பு அரிது**

## குறள் சாரம் 

ஓர் அறிவு உயிரும், உயிர் வாழ மழை அவசியம்.

## பரிமேலழகர் உரை

**விசும்பின் துளிவீழின் அல்லால்** - மேகத்தின் துளி வீழின் காண்பதல்லது.  

**மற்று ஆங்கே பசும்புல் தலை காண்பு அரிது** - வீழாதாயின், அப்பொழுதே பசும்புல்லினது தலையையும் காண்டல் அரிது.	

## பரிமேலழகர் உரைகுறிப்பு   

விசும்பு ஆகு பெயர்.  
மற்று வினைமாற்றின்கண் வந்தது.  
இழிவு சிறப்பு உம்மை விகாரத்தால்தொக்கது.  
ஓர் அறிவு உயிரும் இல்லை என்பதாம்.

## பொருட்குறிப்பு 

ஓர் அறிவு உயிரும் இல்லை என்பதாம்.

## இலக்கணக்குறிப்பு  

**விசும்பு** - ஆகுபெயர்.  
**மற்று** - வினைமாற்றின்கண் வந்தது.  
**இழிவு சிறப்பு உம்மை** விகாரத்தால் தொக்கது.



## குறள் எண் 

வான்சிறப்பு - குறள் - 0017
## குறள் 

**நெடுங்கடலும் தன்நீர்மை குன்றும் தடிந்தெழிலி  
தான்நல்கா தாகி விடின்.**  

## கொண்டு கூட்டும் முறை

**நெடுங்கடலும் தன் நீர்மை குன்றும் எழிலி தான் தடிந்து நல்காது ஆகிவிடின்**
## குறள் சாரம் 

உலகமும் அதில் உள்ள உயிர்களுக்கும் தேவையான,  
அளக்க முடியாத கடல் முதலியவற்றுக்கும் மழை தேவை.

## பரிமேலழகர் உரை

**நெடுங்கடலும் தன் நீர்மை குன்றும்** - அளவில்லாத கடலும் தன் இயல்பு குறையும்.  

**எழிலி தான் தடிந்து நல்காது ஆகிவிடின்** - மேகந்தான் அதனைக் குறைத்து, அதன்கண் பெய்யாது விடுமாயின்.		

## பரிமேலழகர் உரைகுறிப்பு   

உம்மை சிறப்பு உம்மை. 
தன் இயல்பு குறைதலாவது நீர் வாழ் உயிர்கள் பிறவாமையும், மணி முதலாயின படாமையும் ஆம்.
ஈண்டுக் குறைத்தல் என்றது முகத்தலை. 
அது "கடல்குறை படுத்தநீர் கல் குறைபட வெறிந்து"(பரி.பா.20) என்பதனாலும் அறிக.  
மழைக்கு முதலாய கடற்கும் மழை வேண்டும் என்பதாம்.
இவை ஏழு பாட்டானும் உலகம் நடத்தற்கு ஏதுவாதல் கூறப்பட்டது.  

## பொருட்குறிப்பு 

**தன் இயல்பு குறைதலாவது** - 
* நீர்வாழ் உயிர்கள் பிறவாமையும்,  
* மணி முதலாயின படாமையும் ஆம்.  

ஈண்டு,  
குறைத்தல் என்றது முகத்தலை.  

அது _**கடல் குறைப்படுத்த நீர் கல் குறைபட எறிந்து (பரிபாடல் 20)**_ என்பதனானும் அறிக.  

மழைக்கு முதலாய கடற்கும் மழை வேண்டும் என்பதாம்.  

இவை ஏழுபாட்டானும் (குறள் 11-17) உலகம் நடத்தற்கு ஏதுவாதல் கூறப்பட்டது.

## இலக்கணக்குறிப்பு  

உம்மை சிறப்பு உம்மை. 



## குறள் எண் 

வான்சிறப்பு - குறள் - 0018
## குறள் 

**சிறப்பொடு பூசனை செல்லாது வானம் 
வறக்குமேல் வானோர்க்கும் ஈண்டு.**  

## கொண்டு கூட்டும் முறை

**வானோர்க்கும் ஈண்டுச் சிறப்பொடு பூசனை செல்லாது வானம் வறக்குமேல்**
## குறள் சாரம் 

மழை பெய்யாவிட்டால் தேவர்களுக்கும்,  
மனிதர் செய்யும்,  
தினசரி பூசையும் மாத அல்லது வருட சிறப்பு விழாவும் நடைபெறாது.  

## பரிமேலழகர் உரை

**வானோர்க்கும் ஈண்டுச் சிறப்பொடு பூசனை செல்லாது** - தேவர்கட்கும் இவ் உலகில் மக்களால் செய்யப்படும் விழாவும் பூசையும் நடவாது.  

**வானம் வறக்குமேல்** - மழை பெய்யாதாயின்.

## பரிமேலழகர் உரைகுறிப்பு   

நைமித்திகத்தோடு கூடிய நித்தியம் என்றார் ஆகலின் செல்லாது என்றார்.  
உம்மை சிறப்பு உம்மை.  
நித்தியத்தில் தாழ்வு தீரச் செய்வது நைமித்திகம் ஆதலின், அதனை முற்கூறினார்.

## பொருட்குறிப்பு 

நைமித்திகத்தோடு கூடிய நித்தியம் என்றாராகலின்,  
**செல்லாது** என்றார்.  

நித்தியத்தில் தாழ்வு தீரச் செய்வது நைமித்திகம் ஆகலின்,  
அதனை முற்கூறினார்.			 

## இலக்கணக்குறிப்பு  

உம்மை  சிறப்பு உம்மை. 


## குறள் எண் 

வான்சிறப்பு - குறள் - 0019
## குறள் 

**தானம் தவம்இரண்டும் தங்கா வியன்உலகம்
வானம் வழங்கா தெனின்.**  

## கொண்டு கூட்டும் முறை

**வியன் உலகம் தானம் தவம் இரண்டும் தங்கா வானம் வழங்காது எனின்**  

## குறள் சாரம் 

அகன்ற உலகில்  
அடிப்படையான தானம் தவம் என்ற இரண்டு அறங்கள் கூட  
மழை பெய்யாவிட்டால் நடைபெறாது.  

## பரிமேலழகர் உரை

**வியன் உலகம் தானம் தவம் இரண்டும் தங்கா** - அகன்ற உலகின்கண் தானமும் தவமும் ஆகிய இரண்டு அறமும் உளவாகா.  

**வானம் வழங்காது எனின்** - மழை பெய்யாதாயின்.	

## பரிமேலழகர் உரைகுறிப்பு   

தானமாவது அறநெறியான் வந்த பொருள்களைத் தக்கார்க்கு உவகையோடும் கொடுத்தல்.  
தவம் ஆவது மனம் பொறிவழி போகாது நிற்றற் பொருட்டு விரதங்களான் உண்டி சுருக்கல் முதலாயின. 
பெரும்பான்மை பற்றித் தானம் இல்லறத்தின் மேலும், தவம் துறவறத்தின் மேலும் நின்றன.  

## பொருட்குறிப்பு 

**தானமாவது** -  அறநெறியான் வந்த பொருள்களைத் தக்கார்க்கு உவகையோடும் கொடுத்தல்.  

**தவமாவது** -  மனம் பொறிவழி போகாது நிற்றற்பொருட்டு விரதங்களான் உண்டி சுருக்கல் முதலாயின.  

பெரும்பான்மை பற்றித்  
* தானம் இல்லறத்தின் மேலும்,  
* தவம் துறவறத்தின் மேலும் நின்றன.	 

## இலக்கணக்குறிப்பு  




## குறள் எண் 

வான்சிறப்பு - குறள் - 0020
## குறள் 

**நீர்இன்று அமையாது உலகெனின் யார்யார்க்கும்
வான்இன்று அமையாது ஒழுக்கு.**  

## கொண்டு கூட்டும் முறை

**யார் யார்க்கும் நீர் இன்று உலகு அமையாது எனின் ஒழுக்கு வான் இன்று அமையாது**  

## குறள் சாரம் 

உலகில் உள்ள உயிர்களுக்கு நீர் அவசியம்.  

அந்த நீர்,  
உலகில் ஏதோ ஒரு இடத்தில் இடைவிடாது பெய்துவரும் மழை இல்லாமல் இல்லை.  

## பரிமேலழகர் உரை

**யார் யார்க்கும் நீர் இன்று உலகு அமையாது எனின்** - எவ்வகை மேம்பட்டார்க்கும் நீரை இன்றி உலகியல் அமையாது ஆயின்  

**ஒழுக்கு வான் இன்று அமையாது** - அந்நீர் இடையறாது ஒழுகும் ஒழுக்கும் வானை இன்றி அமையாது.		

## பரிமேலழகர் உரைகுறிப்பு   

பொருள் இன்பங்களை உலகியல் என்றார், அவை இம்மைக்கண்ண ஆகலின்.  
இடையறாது ஒழுகுதல் எக்காலத்தும் எவ்விடத்தும் உளதாகல்.   
நீர் இன்று அமையாது உலகு என்பது எல்லாரானும் தெளியப்படுதலின், அது போல ஒழுக்கும் வான் இன்று அமையாமை   
தெளியப்படும் என்பார், நீர் இன்று அமையாது உலகம் எனின் என்றார்.   
இதனை, நீரை இன்றி அமையாது உலகு ஆயின் எத்திறத்தார்க்கும் மழையை இன்றி ஒழுக்கம் நிரம்பாது என உரைப்பாரும் உளர்.  
இவை மூன்று பாட்டானும் அறம் பொருள் இன்பங்கள் நடத்தற்கு ஏதுவாதல் கூறப்பட்டது.  
 
 
## பொருட்குறிப்பு 

பொருள் இன்பங்களை **உலகியல்** என்றார், அவை இம்மைக்கண்ணவாலின்.  

இடையறாது ஒழுகுதல் எக்காலத்தும் எவ்விடத்தும் உளதாகல்.  

நீர் இன்று அமையாது உலகு என்பது எல்லாரானும் தெளியப்படுதலின்,  
அதுபோல ஒழுக்கும் வான் இன்று அமையாமை தெளியப்படும் என்பார்,  
நீர் இன்று அமையாது உலகு எனின் என்றார்.  

இதனை,  
நீரை இன்றி அமையாது உலகு ஆயின்  
எத்திறத்தார்க்கும் மழையை இன்றி ஒழுக்கம் நிரம்பாது என உரைப்பாரும் உளர்.	
	
இவை மூன்றுபாட்டானும் (குறள் 18-20) அறம், பொருள், இன்பங்கள் நடத்தற்கு ஏதுவாதல் கூறப்பட்டது.

## இலக்கணக்குறிப்பு  




## குறள் எண் 

நீத்தார் பெருமை - குறள் - 0021

## குறள் 

**ஒழுக்கத்து நீத்தார் பெருமை விழுப்பத்து  
வேண்டும் பனுவல் துணிவு.**

## கொண்டு கூட்டும் முறை

**ஒழுக்கத்து நீத்தார் பெருமை விழுப்பத்து வேண்டும் பனுவல் துணிவு.**

## குறள் சாரம் 

தமக்கு உரிய ஒழுக்கத்தை கடைப்பிடித்து வாழ்ந்து,  
முற்றும் (எல்லாவற்றையும் ) துறந்தவர்களது பெருமை,  
அற நூல்கள் எழுதிய ஆசிரியர்களது பெருமையினும், மிகப் பெரிதாம்  

## பரிமேலழகர் உரை

**ஒழுக்கத்து நீத்தார் பெருமை** - தமக்குரிய ஒழுக்கத்தின் கண்ணே நின்று துறந்தாரது பெருமையை.  

**விழுப்பத்து வேண்டும் பனுவல் துணிவு** - விழுமிய பொருள்கள் பலவற்றுள்ளும், இதுவே விழுமியது என விரும்பும் நூல்களது துணிவு.

## பரிமேலழகர் உரைகுறிப்பு   

தமக்கு உரிய ஒழுக்கத்தின் கண்ணே நின்று துறத்தலாவது,  
தத்தம் வருணத்திற்கும் நிலைக்கும் உரிய ஒழுக்கங்களை வழுவாது ஒழுக அறம் வளரும்,  
அறம் வளரப் பாவம் தேயும், பாவம் தேய அறியாமை நீங்கும், அறியாமை நீங்க, நித்த அநித்தங்களது வேறுபாட்டு உணர்வும் அழிதன் மாலையவாய இம்மை மறுமை இன்பங்களின் உவர்ப்பும் பிறவித் துன்பங்களும் தோன்றும், அவை தோன்ற வீட்டின் கண் ஆசை உண்டாம், அஃது உண்டாகப் பிறவிக்குக் காரணம் ஆகிய பயன்இல் முயற்சிகள் எல்லாம் நீங்கி வீட்டிற்குக் காரணமாகிய யோகமுயற்சி உண்டாம், அஃது உண்டாக, மெய்யுணர்வு பிறந்து புறப்பற்று ஆகிய எனது என்பதும், அகப்பற்று ஆகிய யான் என்பதும் விடும். 
ஆகலான் இவ்விரண்டு பற்றையும் இம் முறையே உவர்த்து விடுதல் எனக் கொள்க.  
பனுவல் எனப் பொதுபடக் கூறிய அதனான், ஒன்றையொன்று ஒவ்வாத சமய நூல்கள் எல்லாவற்றிற்கும், இஃது ஒத்த துணிவு என்பது பெற்றாம். 
செய்தாரது துணிவு பனுவல்மேல் ஏற்றப்பட்டது.  

## பொருட்குறிப்பு 

**தமக்கு உரிய ஒழுக்கத்தின் கண்ணே நின்று துறத்தலாவது**  -  

தத்தம் வருணத்திற்கும் நிலைக்கும் உரிய ஒழுக்கங்களை வழுவாது ஒழுக  
* அறம் வளரும்,  
* அறம் வளரப் பாவம் தேயும்,  
* பாவம் தேய, அறியாமை நீங்கும்,  
* அறியாமை நீங்க,  
  * நித்த அநித்தங்களது வேறுபாட்டு உணர்வும்  
  * அழிதன் மாலையவாய இம்மை மறுமை இன்பங்களின் உவர்ப்பும், பிறவித் துன்பங்களும் தோன்றும்,  
* அவை தோன்ற, வீட்டின் கண் ஆசை உண்டாம்,  
* அஃது உண்டாகப்  
  * பிறவிக்குக் காரணம் ஆகிய பயன்இல் முயற்சிகள் எல்லாம் நீங்கி,  
  * வீட்டிற்குக் காரணமாகிய யோகமுயற்சி உண்டாம்,  
* அஃது உண்டாக,  
  * மெய்யுணர்வு பிறந்து புறப்பற்று ஆகிய எனது என்பதும்,  
  * அகப்பற்று ஆகிய யான் என்பதும் விடும்.    
  * ஆகலான், இவ்விரண்டு பற்றையும் இம் முறையே உவர்த்து விடுதல் எனக் கொள்க.  

பனுவல் எனப் பொதுபடக் கூறிய அதனான்,  
ஒன்றையொன்று ஒவ்வாத சமய நூல்கள் எல்லாவற்றிற்கும் இஃது ஒத்த துணிவு என்பது பெற்றாம்.  


## இலக்கணக்குறிப்பு  

செய்தாரது துணிவு பனுவல்மேல் ஏற்றப்பட்டது.  



## குறள் எண் 

நீத்தார் பெருமை - குறள் - 0022 

## குறள் 

**துறந்தார் பெருமை துணைக்கூறின் வையத்து  
இறந்தாரை எண்ணிக்கொண் டற்று.**

## கொண்டு கூட்டும் முறை

**துறந்தார் பெருமை துணைக் கூறின் வையத்து இறந்தாரை எண்ணிக் கொண்டு அற்று.**

## குறள் சாரம் 

இல்லறம் துறவறம் எனும் இரண்டு வகை பற்றையும் முற்றும் விட்டாரது எண்ணிக்கையை எண்களால் எண்ணி சொல்ல முடியாது.

## பரிமேலழகர் உரை

**துறந்தார் பெருமை துணைக்கூறின்** - இருவகைப் பற்றினையும் விட்டாரது பெருமையை இவ்வளவு என்று எண்ணால் கூறி 
அறியலுறின் அளவுபடாமையான்.  

**வையத்து இறந்தாரை எண்ணிக் கொண்டு அற்று** - இவ்வுலகத்துப் பிறந்து இறந்தாரை எண்ணி இத்துணையர் என அறியலுற்றாற் போலும்.

## பரிமேலழகர் உரைகுறிப்பு   

முடியாது என்பதாம்.	
கொண்டால் என்னும் வினையெச்சம் கொண்டு எனத் திரிந்து நின்றது.  

## பொருட்குறிப்பு 

முடியாது என்பதாம்.
## இலக்கணக்குறிப்பு  

**கொண்டால்** என்னும் வினையெச்சம் **கொண்டு** எனத் திரிந்து நின்றது. 
எச்சம் - கருத்து முற்றுப் பெறாது எஞ்சியிருப்பது.  
வேறொரு சொல்லைத் தழுவாமல், நிற்க இயலாத குறைவுபட்ட வினைச் சொல்லே எச்சம்.  
**கொண்டால்** என்பது, அறிதல் என்ற இன்னொரு வினையைத் தழுவி, அதுவும் **கொண்டு** எனத் திரிந்து நின்றது. 



## குறள் எண் 

நீத்தார் பெருமை - குறள் -   0023

## குறள் 

**இருமை வகைதெரிந்து ஈண்டுஅறம் பூண்டார்  
பெருமை பிறங்கிற்று உலகு.**

## கொண்டு கூட்டும் முறை

**இருமை வகை தெரிந்து ஈண்டு அறம் பூண்டார் பெருமை உலகு பிறங்கிற்று**

## குறள் சாரம் 

 பிறப்பு வீடு, இவை இரண்டனது கூறுபாடுகளை ஆராய்ந்து அறிந்து.  
 பிறப்பு அறுத்தற்கு இப்பிறப்பின்கண் முற்றிலும் துறக்க வேண்டி,  
 துறவறத்தைப் பூண்டாரது பெருமையே உலகில் மிக உயர்ந்தது.
 
## பரிமேலழகர் உரை

**இருமை வகை தெரிந்து** - பிறப்பு வீடு என்னும் இரண்டனது துன்ப இன்பக் கூறுபாடுகளை ஆராய்ந்து அறிந்து.  

**ஈண்டு அறம் பூண்டார் பெருமை** - அப்பிறப்பு அறுத்தற்கு இப்பிறப்பின்கண் துறவறத்தைப் பூண்டாரது பெருமையே  

**உலகு பிறங்கிற்று** - உலகின்கண் உயர்ந்தது.

## பரிமேலழகர் உரைகுறிப்பு   
தெரிமாண் தமிழ் மும்மைத் தென்னம்பொருப்பன் (பரிபாடல்) என்புழிப் போல, இருமை என்றது ஈண்டு எண்ணின்கண் நின்றது. 
பிரிநிலை ஏகாரம் விகாரத்தால் தொக்கது. 
இதனால் திகிரி உருட்டி உலகம் முழுது ஆண்ட அரசர் முதலாயினார் பெருமை பிரிக்கப்பட்டது. 
இவை மூன்று பாட்டானும் நீத்தார் பெருமையே எல்லாப் பெருமையினும் மிக்கது என்பது கூறப்பட்டது.  

## பொருட்குறிப்பு 

_**தெரிமாண் தமிழ் மும்மைத் தென்னம் பொருப்பன்' (பரிபாடல்)**_ என்புழிப்போல,  
**இருமை** என்றது  
ஈண்டு  
எண்ணின்கண் நின்றது.  
இதனால் திகிரி உருட்டி உலகம் முழுதும் ஆண்ட அரசர் முதலாயினார் பெருமை பிரிக்கப்பட்டது.	

இவை மூன்று பாட்டானும் (குறள் 21 - 23) நீத்தார் பெருமையே எல்லாப் பெருமையினும் மிக்கது என்பது கூறப்பட்டது.   

## இலக்கணக்குறிப்பு  

பிரிநிலை ஏகாரம் (பெருமையே ) விகாரத்தால் தொக்கது.  



## குறள் எண் 

நீத்தார் பெருமை - குறள் - 0024  

## குறள் 

**உரனென்னும் தோட்டியான் ஓரைந்தும் காப்பான்  
வரனென்னும் வைப்பிற்கோர் வித்து.**

## கொண்டு கூட்டும் முறை

**உரன் என்னும் தோட்டியான் ஓர் ஐந்தும் காப்பான் வரன் என்னும் வைப்பிற்கு ஓர் வித்து** 

## குறள் சாரம் 

ஐம்பொறிகளின் மேல் தனது புலன் போகாமல் அடக்கி காக்கும் முற்றும் துறந்த துறவியே,  
வீடு எனும் நிலத்தில் விதை போன்றவன்.  

## பரிமேலழகர் உரை

**உரன் என்னும் தோட்டியான் ஓர் ஐந்தும் காப்பான்** -  
திண்மை என்னும் தோட்டியால்,  
பொறிகள் ஆகிய யானை ஐந்தனையும்  
தத்தம் புலன்கள் மேல் செல்லாமல் காப்பான்.  

**வரன் என்னும் வைப்பிற்கு ஓர் வித்து** -  
எல்லா நிலத்தினும் மிக்கது என்று சொல்லப்படும்  
வீட்டு நிலத்திற்கு ஒரு வித்து ஆம்.

## பரிமேலழகர் உரைகுறிப்பு   

இஃது ஏகதேச உருவகம்.  
திண்மை ஈண்டு அறிவின் மேற்று. 
அந்நிலத்திற்சென்று முளைத்தலின் வித்து என்றார்.
ஈண்டுப் பிறந்து இறந்து வரும் மகனல்லன் என்பதாம்.  

## பொருட்குறிப்பு 

**திண்மை** ஈண்டு அறிவின் மேற்று.  

அந்நிலத்திற்சென்று முளைத்தலின் **வித்து** என்றார்.  

ஈண்டுப் பிறந்து இறந்து வரும் மகனல்லன் என்பதாம். 

## இலக்கணக்குறிப்பு  

இஃது ஏகதேச உருவகம்.   



## குறள் எண் 

நீத்தார் பெருமை - குறள் - 0025 

## குறள் 

**ஐந்தவித்தான் ஆற்றல் அகல்விசும்பு உளார்கோமான்  
இந்திரனே சாலுங் கரி.**

## கொண்டு கூட்டும் முறை

**ஐந்து அவித்தான் ஆற்றல் அகல் விசும்பு உளார் கோமான் இந்திரனே சாலுங் கரி.** 

## குறள் சாரம் 

ஐந்து புலன்களின் வழி செல்லும் ஆசையை அடக்கக்கூடிய முற்றும் துறந்தவன்,  
வானத்து தேவர்களை விட ஆற்றல் பெறுவான்.  

## பரிமேலழகர் உரை

**ஐந்து அவித்தான் ஆற்றல்** - புலன்களில் செல்கின்ற அவா ஐந்தனையும் அடக்கினானது வலிக்கு.  

**அகல் விசும்பு உளார் கோமான் இந்திரனே சாலும் கரி** - அகன்ற வானத்துள்ளார் இறைவானகிய இந்திரனே அமையும் சான்று.	

## பரிமேலழகர் உரைகுறிப்பு   

ஐந்தும் என்னும் முற்று உம்மையும், ஆற்றற்கு என்னும் நான்கன் உருபும் செய்யுள் விகாரத்தால் தொக்கன. 
தான் ஐந்து அவியாது சாபம் எய்தி நின்று, அவித்தவனது ஆற்றல் உணர்த்தினான் ஆகலின், இந்திரனே சாலும் கரி என்றார்.  

## பொருட்குறிப்பு 

தான் ஐந்து அவியாது சாபம் எய்தி நின்று,  
அவித்தவனது ஆற்றல் உணர்த்தினான் ஆகலின்,  
**இந்திரனே சாலும் கரி** என்றார்.  

## இலக்கணக்குறிப்பு  

ஐந்தும் என்னும் முற்று உம்மையும்,  
ஆற்றற்கு என்னும் நான்கன் உருபும்  
செய்யுள் விகாரத்தால் தொக்கன.   



## குறள் எண் 

நீத்தார் பெருமை - குறள் - 0026  

## குறள் 

**செயற்கரிய செய்வார் பெரியர் சிறியர்  
செயற்கரிய செய்கலா தார்.**

## கொண்டு கூட்டும் முறை

**செயற்கு அரிய செய்வார் பெரியர் செயற்கு அரிய செய்கலாதார் சிறியர்**  

## குறள் சாரம் 

மனத்தைப் பொறிவழிகளால், புலன்களில் செலுத்தாமல், யோக வழிகளில் ஒழுகுதலே செயற்கரிய செயல்.  
இதைச் செய்பவர் பெரியர்(முற்றும் துறந்தவர்) , மற்றவர் சிறியர்.

## பரிமேலழகர் உரை

**செயற்கு அரிய செய்வார் பெரியர்** -   
ஒத்த பிறப்பினராய மக்களுள்  
* செய்தற்கு எளியவற்றைச செய்யாது  
* அரியவற்றைச் செய்வார் பெரியார்  

**செயற்கு அரிய செய்கலாதார் சிறியர்** -  
* அவ் எளியவற்றைச் செய்து,  
* அரியவற்றைச் செய்ய மாட்டாதார் சிறியர்.

## பரிமேலழகர் உரைகுறிப்பு   

செயற்கு எளிய ஆவன,மனம் வேண்டியவாறே அதனைப் பொறி வழிகளால் புலன்களில் செலுத்தலும், வெஃகலும், வெகுள்தலும் முதலாயின. 
செயற்கு அரிய ஆவன,இமயம்,நியமம் முதலாய எண்வகை யோக உறுப்புகள்.
நீரிற் பலகால் மூழ்கல் முதலாய,நாலிரு வழக்கின் தாபதபக்கம்'(புறப்பொருள் வெண்பாமாலை, வாகைத்திணை14) என்பாரும் உளர்.
அவை நியமத்துள்ளே அடங்கலின், நீத்தாரது பெருமைக்கு ஏலாமை அறிக.  

## பொருட்குறிப்பு 

**செயற்கு எளிய ஆவன** -  
மனம் வேண்டியவாறே அதனைப்  
பொறி வழிகளால் புலன்களில் செலுத்தலும், வெஃகலும், வெகுள்தலும் முதலாயின.  

**செயற்கு அரிய ஆவன** - இயமம், நியமம் முதலாய எண்வகை யோக உறுப்புகள்.  

நீரில் பலகால் மூழ்கல் முதலாய _**நாலிரு வழக்கின் தாபதபக்கம் (புறப்பொருள் வெண்பாமாலை, வாகைத்திணை14)**_  என்பாரும் உளர்.  

அவை நியமத்துள்ளே அடங்கலின்,  
நீத்தாரது பெருமைக்கு ஏலாமை அறிக. 

## இலக்கணக்குறிப்பு  




## குறள் எண் 

நீத்தார் பெருமை - குறள் - 0027  

## குறள் 

**சுவைஒளி ஊறுஓசை நாற்றமென்று ஐந்தின்  
வகைதெரிவான் கட்டே உலகு**  

## கொண்டு கூட்டும் முறை

**சுவை ஒளி ஊறு ஓசை நாற்றம் என்ற ஐந்தின் வகை தெரிவான் கட்டே உலகு** 

## குறள் சாரம் 
 
முற்றும் துறந்த ஒருவனை,  
தன் மாத்திரைகள் ஐந்தனது கூறுபாட்டையும்,  
ஆராய்ந்து அறியும் அறிவே உலகம் என்ற உண்மையை உணர்ந்தவனைக் கொண்டு காண்கிறது..

## பரிமேலழகர் உரை

**சுவை ஒளி ஊறு ஓசை நாற்றம் என்ற ஐந்தின் வகை** -  
சுவையும், ஒளியும், ஊறும், ஓசையும், நாற்றமும் என்று சொல்லப்பட்ட  
தன் மாத்திரைகள் ஐந்தனது கூறுபாட்டையும்  

**தெரிவான் கட்டே உலகு** - ஆராய்வான் அறிவின் கண்ணதே உலகம். 

## பரிமேலழகர் உரைகுறிப்பு   

அவற்றின் கூறுபாடு ஆவன பூதங்கட்கு முதல் ஆகிய அவைதாம் ஐந்தும், அவற்றின்கண் தோன்றிய அப்பூதங்கள் ஐந்தும்,. 
அவற்றின் கூறு ஆகிய ஞானேந்திரியங்கள் ஐந்தும், கன்மேந்திரியங்கள் ஐந்தும் ஆக இருபதும் ஆம்.  
வகைதெரிவான் கட்டு என உடம்பொடு புணர்த்ததனால், தெரிகின்ற புருடனும், அவன் தெரிதற் கருவிஆகிய   
மான் அகங்கார மனங்களும், அவற்றிற்கு முதல் ஆகிய மூலப்பகுதியும் பெற்றாம்.  
தத்துவம் இருபத்தைந்தனையும் தெரிதல் ஆவது, மூலப்பகுதி ஒன்றில் தோன்றியது அன்மையின் பகுதியே  
ஆவதல்லது விகுதி ஆகாது எனவும், அதன்கண் தோன்றிய மானும், அதன்கண் தோன்றிய அகங்காரமும்,  
அதன்கண் தோன்றிய தன் மாத்திரைகளும் ஆகிய ஏழும், தத்தமக்கு முதலாயதனை நோக்க விகுதியாதலும், தங்கண்  
தோன்றுவனவற்றை நோக்கப் பகுதியாதலும் உடைய எனவும், அவற்றின்கண் தோன்றிய மனமும், ஞானேந்திரியங்களும்,.  
கன்மேந்திரியங்களும், பூதங்களும் ஆகிய பதினாறும் தங்கண் தோன்றுவன இன்மையின் விகுதியே ஆவதல்லது பகுதி ஆகா எனவும்,  
புருடன், தான் ஒன்றில் தோன்றாமையானும் தன்கண் தோன்றுவன இன்மையானும் இரண்டும் அல்லன் எனவும்,  
சாங்கிய நூலுள் ஓதியவாற்றான் ஆராய்தல்.  
இவ் விருபத்தைந்துமல்லது உலகு எனப் பிறிதொன்று இல்லை என உலகினது உண்மை அறிதலின், அவன் அறிவின்கண்ண தாயிற்று.  
இவை நான்கு பாட்டானும் பெருமைக்கு ஏது ஐந்து அவித்தலும், யோகப் பயிற்சியும், தத்துவ உணர்வும் என்பது கூறப்பட்டது. 

 
## பொருட்குறிப்பு 

**அவற்றின் கூறுபாடு ஆவன**   
* பூதங்கட்கு முதல் ஆகிய அவைதாம் ஐந்தும்,  
* அவற்றின்கண் தோன்றிய அப்பூதங்கள் ஐந்தும்,  
* அவற்றின் கூறு ஆகிய ஞானேந்திரியங்கள் ஐந்தும்,  
* கன்மேந்திரியங்கள் ஐந்தும் ஆக இருபதும் ஆம்.  

**வகைதெரிவான் கட்டு** என உடம்பொடு புணர்த்ததனால்,  
* தெரிகின்ற புருடனும்,  
* அவன் தெரிதற் கருவிஆகிய மான் அகங்கார மனங்களும்,  
* அவற்றிற்கு முதல் ஆகிய மூலப்பகுதியும் பெற்றாம்.  

**தத்துவம் இருபத்தைந்தனையும் தெரிதல் ஆவது**,  
மூலப்பகுதி  
ஒன்றில் தோன்றியது அன்மையின்  
பகுதியே ஆவதல்லது விகுதி ஆகாது எனவும்,  
  * அதன்கண் தோன்றிய மானும்,  
  * அதன்கண் தோன்றிய அகங்காரமும்,  
  * அதன்கண் தோன்றிய தன் மாத்திரைகளும் ஆகிய ஏழும்,  
தத்தமக்கு முதலாயதனை நோக்க விகுதியாதலும்,  
தங்கண் தோன்றுவனவற்றை நோக்கப் பகுதியாதலும் உடைய எனவும்,  
  * அவற்றின்கண் தோன்றிய மனமும்,  
  * ஞானேந்திரியங்களும்,  
  * கன்மேந்திரியங்களும்,  
  * பூதங்களும் ஆகிய பதினாறும்  
தங்கண் தோன்றுவன இன்மையின்  
விகுதியே ஆவதல்லது பகுதி ஆகா எனவும்,  

புருடன்,  
  * தான் ஒன்றில் தோன்றாமையானும்  
  * தன்கண் தோன்றுவன இன்மையானும்  
இரண்டும் அல்லன் எனவும்,  
சாங்கிய நூலுள் ஓதியவாற்றான் ஆராய்தல்.  

இவ் இருபத்தைந்து அல்லது உலகு எனப் பிறிதொன்று இல்லை என  
உலகினது உண்மை அறிதலின்,  
அவன் அறிவின்கண்ண தாயிற்று.  

இவை நான்கு பாட்டானும்  ( குறள் 
பெருமைக்கு ஏது  
ஐந்து அவித்தலும் ,  
யோகப் பயிற்சியும்,  
தத்துவ உணர்வும் என்பது கூறப்பட்டது.   

## இலக்கணக்குறிப்பு  




## குறள் எண் 

நீத்தார் பெருமை - குறள் - 0028

## குறள் 

**நிறைமொழி மாந்தர் பெருமை நிலத்து  
மறைமொழி காட்டி விடும்.**   

## கொண்டு கூட்டும் முறை

**நிறைமொழி மாந்தர் பெருமை நிலத்து மறைமொழி காட்டிவிடும்**

## குறள் சாரம் 

முற்றும் துறந்த ஒருவருடைய பெருமையை,  
அவர்கள் சொல்லும் சொற்களே , அந்த பொருள்களாக மாறி அந்தப் பயனை உணர்த்தும்.  

## பரிமேலழகர் உரை

**நிறைமொழி மாந்தர் பெருமை** - நிறைந்த மொழியினை உடைய துறந்தாரது பெருமையை  

**நிலத்து மறைமொழி காட்டிவிடும்** - நிலவுலகத்தின்கண் அவர் ஆணையாகச் சொல்லிய மந்திரங்களே கண்கூடாகக் காட்டும்.   

## பரிமேலழகர் உரைகுறிப்பு   

நிறைமொழி என்பது, அருளிக் கூறினும், வெகுண்டு கூறினும், அவ்வப் பயன்களைப் பயந்தே விடும் மொழி.  
காட்டுதல் - பயனான் உணர்த்துதல்.  

## பொருட்குறிப்பு 

**நிறைமொழி** என்பது -  
* அருளிக் கூறினும்,  
* வெகுண்டு கூறினும்,  
அவ்வப் பயன்களைப் பயந்தே விடும் மொழி.  

**காட்டுதல்** - பயனான் உணர்த்துதல்.  

## இலக்கணக்குறிப்பு  




## குறள் எண் 

நீத்தார் பெருமை - குறள் - 0029

## குறள் 

**குணமென்னும் குன்றேறி நின்றார் வெகுளி  
கணமேயும் காத்தல் அரிது.**  

## கொண்டு கூட்டும் முறை

**குணம் என்னும் குன்று ஏறி நின்றார் வெகுளி கணமேயும் காத்தல் அரிது**

## குறள் சாரம்  

அவாவை விடுத்து, மெய்யுணர்ந்த துறவி சிறு கணமே கோபப்பட்டாலும்,   
அந்த கோபத்தைக் காத்தல் அரிது


## பரிமேலழகர் உரை

**குணம் என்னும் குன்று ஏறி நின்றார் வெகுளி** -  
துறவு, மெய்யுணர்வு, அவா இன்மை 
முதலிய நற்குணங்களாகிய குன்றின் முடிவின்கண் நின்ற முனிவரது வெகுளி  

**கணமேயும் காத்தல் அரிது** -  
தான் உள்ள அளவு கணமே ஆயினும்,  
வெகுளப்பட்டாரால் தடுத்தல் அரிது.  

## பரிமேலழகர் உரைகுறிப்பு   

சலியாமையும், பெருமை.யும் பற்றிக் குணங்களைக் குன்றாக உருவகம் செய்தார்.  
குணம் சாதியொருமை.  
அநாதியாய் வருகின்றவாறு பற்றி ஒரோ வழி வெகுளி தோன்றியபொழுதே அதனை மெய்யுணர்வு அழிக்கும் ஆகலின், கணமேயும் என்றும், நிறைமொழி மாந்தர் ஆகலின், காத்தல் அரிது என்றும் கூறினார்.  
இவை இரண்டு பாட்டானும் அவர் ஆணை கூறப்பட்டது.  

## பொருட்குறிப்பு 

சலியாமையும், பெருமையும் பற்றிக்  
குணங்களைக் குன்றாக உருவகம் செய்தார்.  

அநாதியாய் வருகின்றவாறு பற்றி ஒரோ வழி வெகுளி தோன்றியபொழுதே  
அதனை மெய்யுணர்வு அழிக்கும் ஆகலின்,  
**கணமேயும்** என்றும்,  
நிறைமொழி மாந்தர் ஆகலின்,  
**காத்தல் அரிது** என்றும் கூறினார்.  

இவை இரண்டு பாட்டானும்  
( குறள் 0028 - 0029 ) அவர் ஆணை கூறப்பட்டது.  

## இலக்கணக்குறிப்பு  

 குணம் - சாதியொருமை.  
 


## குறள் எண் 

நீத்தார் பெருமை - குறள் - 0030  

## குறள் 

**அந்தணர் என்போர் அறவோர்மற் றெவ்வுயிர்க்கும்  
செந்தண்மை பூண்டொழுக லான்**.  

## கொண்டு கூட்டும் முறை

**எவ்வுயிர்க்கும் செந்தண்மை பூண்டு ஒழுகலான் அந்தணர் என்போர் அறவோர்**  

## குறள் சாரம் 

எல்லா உயிர்கள் மேலும் அன்போடு இருப்பவரே அந்தணர் என்று அறவோர் கூறுவார்.  

## பரிமேலழகர் உரை

**எவ்வுயிர்க்கும் செந்தண்மை பூண்டு ஒழுகலான்** - எல்லா உயிர்கள் மேலும் செவ்விய தண்ணளியைப் பூண்டு ஒழுகலான்.  

**அந்தணர் என்போர் அறவோர்** - அந்தணரென்று சொல்லப்படுவார் துறவறத்தில் நின்றவர்.  

## பரிமேலழகர் உரைகுறிப்பு   

பூணுதல் விரதமாகக் கோடல்.  
அந்தணர் என்பது அழகிய தட்பத்தினை உடையார் என ஏதுப்பெயர் ஆகலின், அஃது அவ்வருளுடையார் மேலன்றிச் செல்லாது என்பது கருத்து.  
அவ்வாறு ஆணையுடையாராயினும் உயிர்கண்மாட்டு அருளுடையர் என்பது இதனால் கூறப்பட்டது.  

## பொருட்குறிப்பு 

**பூணுதல்** விரதமாகக் கோடல்.  

**அந்தணர்** என்பது அழகிய தட்பத்தினை உடையார் என ஏதுப்பெயர் ஆகலின்,  
அஃது  
அவ்வருளுடையார் மேலன்றிச் செல்லாது என்பது கருத்து.  

அவ்வாறு ஆணையுடையாராயினும்  
உயிர்கண்மாட்டு அருளுடையர் என்பது  
இதனால் கூறப்பட்டது.   

## இலக்கணக்குறிப்பு  

அந்தணர் என்பது அழகிய தட்பத்தினை உடையார் என ஏதுப்பெயர்


## குறள் எண் 

அறன் வலியுறுத்தல் - குறள் -  0031 

## குறள் 

**சிறப்புஈனும் செல்வமும் ஈனும் அறத்தினூஉங்கு  
ஆக்கம் எவனோ உயிர்க்கு.**

## கொண்டு கூட்டும் முறை

**சிறப்பு ஈனும் செல்வமும் ஈனும் உயிர்க்கு அறத்தின் ஊங்கு ஆக்கம் எவன்** 

## குறள் சாரம் 
 
மக்கள் உயிர் மேன்மேலும் உயர்ந்து வீடு, செல்வம் முதலியவற்றை பெறும் வழி,  
அறத்தை விட சிறந்தது வேறில்லை.

## பரிமேலழகர் உரை

**சிறப்பு ஈனும்** - வீடுபேற்றையும் தரும்.  

**செல்வமும் ஈனும்** - துறக்கம் முதலிய செல்வத்தையும் தரும்.  

**உயிர்க்கு அறத்தின் ஊங்கு ஆக்கம் எவன்** - ஆதலான் உயிர்கட்கு அறத்தின் மிக்க ஆக்கம் யாது?


## பரிமேலழகர் உரைகுறிப்பு   

 
எல்லாப் பேற்றினும் சிறந்தமையின், வீடு சிறப்பு எனப்பட்டது.  
ஆக்கம் தருவதனை ஆக்கம் என்றார்.  
ஆக்கம் மேன் மேல் உயர்தல்.  
ஈண்டு உயிர் என்றது மக்கள் உயிரை, சிறப்பும் செல்வமும் எய்துதற்கு உரியது அதுவே ஆகலின்.  
இதனால் அறத்தின் மிக்க உறுதி இல்லை என்பது கூறப்பட்டது.  

## பொருட்குறிப்பு 

எல்லாப் பேற்றினையும் சிறந்தமையின், 
வீடு **சிறப்பு** எனப்பட்டது.  

ஆக்கம் தருவதனை **ஆக்கம்** என்றார். 

**ஆக்கம்** - மேன்மேல் உயர்தல். 

ஈண்டு   
**உயிர்** என்றது மக்கள் உயிரை, 
* சிறப்பும்  
* செல்வமும்  
எய்துதற்கு உரியது அதுவே ஆகலின்.  

இதனால் அறத்தின் மிக்க உறுதி இல்லை என்பது கூறப்பட்டது. 


## இலக்கணக்குறிப்பு  




## குறள் எண் 

அறன் வலியுறுத்தல் - குறள் -   0032

## குறள் 

**அறத்தினூஉங்கு ஆக்கமும் இல்லை அதனை  
மறத்தலின் ஊங்கில்லை கேடு.**

## கொண்டு கூட்டும் முறை

**அறத்தின் ஊங்கு ஆக்கமும் இல்லை அதனை மறத்தலின் ஊங்கு கேடு இல்லை.**

## குறள் சாரம் 

ஒருவனுக்கு,  
அறம் செய்தால் கிடைக்கும் ஆக்கத்தினும் மிகுதியாய்  வேறில்லை ,  
அதை மறந்தால் வரும் கேட்டிலும், மேற்பட்ட கேடு இல்லை.

## பரிமேலழகர் உரை

**அறத்தின் ஊங்கு ஆக்கமும் இல்லை** -  ஒருவனுக்கு அறஞ்செய்தலின் மேற்பட்ட ஆக்கமும் இல்லை  

**அதனை மறத்தலின் ஊங்கு கேடு இல்லை** - அதனை மயக்கத்தான் மறத்தலின் மேற்பட்ட கேடும் இல்லை.


## பரிமேலழகர் உரைகுறிப்பு   

அறத்தின் ஊங்கு ஆக்கமும் இல்லை என மேற்சொல்லியதனையே அநுவதித்தார், அதனால் கேடு வருதல் கூறுதற் பயன் நோக்கி.  
இதனான் அது செய்யாவழிக் கேடு வருதல் கூறப்பட்டது.

## பொருட்குறிப்பு 

**அறத்தின் ஊங்கு ஆக்கமும் இல்லை**  
என  
மேற்சொல்லியதனையே அநுவதித்தார்,  
அதனால் கேடு வருதல் கூறுதற் பயன் நோக்கி.  

இதனான்   
அது செய்யாவழிக்  
கேடு வருதல் கூறப்பட்டது.

## இலக்கணக்குறிப்பு  




## குறள் எண் 

அறன் வலியுறுத்தல் - குறள் -  0033

## குறள் 

**ஒல்லும் வகையான் அறவினை ஓவாதே  
செல்லும்வா யெல்லாம் செயல்.**

## கொண்டு கூட்டும் முறை

**ஒல்லும் வகையான் அறவினை ஓவாதே செல்லும் வாய் எல்லாம் செயல்.**

## குறள் சாரம் 

அவரவர்களுக்கு செய்யக்கூடிய இடங்களில் எல்லாம்,  
மக்கள் முடிந்த அளவு,  
மனம்(உள்ளம்), வாக்கு(சொல் ), காயம்(உடல்) ஆகிய எல்லா வழிகளிலும்   
இடைவிடாது அறம் செய்யக் கூறப்பட்டது.

## பரிமேலழகர் உரை

**ஒல்லும் வகையான்** - தத்தமக்கு இயலுந் திறத்தான்.  

**அறவினை ஓவாதே செல்லும் வாய் எல்லாம் செயல்** -  அறமாகிய நல்வினையை ஒழியாதே. அஃது எய்தும் இடத்தானெல்லாம் செய்க.

## பரிமேலழகர் உரைகுறிப்பு 

இயலுந்திறம் ஆவது இல்லறம் பொருள் அளவிற்கு ஏற்பவும், துறவறம் யாக்கை நிலைக்கு ஏற்பவும் செய்தல்.  
ஓவாமை, இடைவிடாமை.  
எய்தும் இடம் ஆவன மனம் வாக்குக் காயம் என்பன.  
அவற்றால் செய்யும் அறங்கள் ஆவன முறையே நற்சிந்தையும் நற்சொல்லும் நற்செயலும் என இவை.  
இதனான் அறஞ்செய்யும் ஆறு கூறப்பட்டது.  

## பொருட்குறிப்பு 

**இயலுந்திறம் ஆவது** -  
* இல்லறம் பொருள் அளவிற்கு ஏற்பவும்,     
* துறவறம் யாக்கை நிலைக்கு ஏற்பவும் செய்தல்.  

**ஓவாமை** - இடைவிடாமை.  

**எய்தும் இடம் ஆவன**  
1. மனம்  
2. வாக்கு   
3. காயம் என்பன.  

அவற்றால்,செய்யும் அறங்கள் ஆவன முறையே   
1. நற்சிந்தையும்  
2. நற்சொல்லும்   
3. நற்செயலும் என இவை.  

இதனான் அறஞ்செய்யும் ஆறு கூறப்பட்டது.  

## இலக்கணக்குறிப்பு  




## குறள் எண் 

அறன் வலியுறுத்தல் - குறள் -  0034 

## குறள்   

**மனத்துக்கண் மாசிலன் ஆதல் அனைத்துஅறன்  
ஆகுல நீர பிற.**

## கொண்டு கூட்டும் முறை

**மனத்துக்கண் மாசிலன் ஆதல் அனைத்து அறன் பிற ஆகுல நீர.**

## குறள் சாரம் 

அறம் செய்பவன் மனதில் குற்றம் இல்லாமல் இருக்க வேண்டும்.  
மனத்தில் மாசுடுன், அதன் வழி அமையும்
சொல், செயல்களால் அறப்பயனில்லை
 
## பரிமேலழகர் உரை

**மனத்துக்கண் மாசு இலன் ஆதல்** -  
அவ்வாற்றான் அறஞ் செய்வான்  
தன் மனத்தின்கண் குற்றமுடையன் அல்லன் ஆக  

**அனைத்து அறன்** - அவ்வளவே அறம் ஆவது  

**பிற ஆகுலநீர** -  
அஃது ஒழிந்த சொல்லும் வேடமும் அறம் எனப்படா,  
ஆரவார நீர்மைய

## பரிமேலழகர் உரைகுறிப்பு   

குற்றம் தீயன சிந்தித்தல்.  
பிறர் அறிதல் வேண்டிச் செய்கின்றன ஆகலின், ஆகுல நீர என்றார்.  
மனத்து மாசுடையான் ஆயவழி அதன்வழிய ஆகிய மொழி மெய்களால் செய்வன பயனில என்பதூஉம் பெறப்பட்டது.

## பொருட்குறிப்பு 

**குற்றம்** - தீயன சிந்தித்தல்.  

பிறர் அறிதல் வேண்டிச் செய்கின்றன ஆகலின்,  
**ஆகுல நீர** என்றார்.  

மனத்து மாசுடையான் ஆயவழி,  
அதன் வழியவாகிய  
* மொழி  
* மெய்களால் செய்வன பயனில என்பதூஉம் பெறப்பட்டது

## இலக்கணக்குறிப்பு  




## குறள் எண் 

அறன் வலியுறுத்தல் - குறள் -   0035

## குறள் 

**அழுக்காறு அவாவெகுளி இன்னாச்சொல் நான்கும்  
இழுக்கா இயன்றது அறம்**.


## கொண்டு கூட்டும் முறை  

**அழுக்காறு அவா வெகுளி இன்னாச்சொல் நான்கும் இழுக்கா இயன்றது அறம்.**

## குறள் சாரம் 

பொறாமை, ஆசை, கோபம், கடுஞ்சொல் ஆகியவற்றை நீக்கி தொடர்ந்து செய்யும் அறமே அறமாகும்

## பரிமேலழகர் உரை

**அழுக்காறு** - பிறர் ஆக்கம் பொறாமையும்  

**அவா** - புலன்கள்மேல் செல்கின்ற அவாவும்  

**வெகுளி** - அவை ஏதுவாகப் பிறர்பால் வரும் வெகுளியும்  

**இன்னாச்சொல்** - அதுபற்றி வரும் கடுஞ்சொல்லும் ஆகிய  

**நான்கும் இழுக்கா இயன்றது அறம்** - இந்நான்கினையும் கடிந்து இடையறாது நடந்தது அறம் ஆவது.

## பரிமேலழகர் உரைகுறிப்பு   

இதனான், இவற்றோடு விரவி இயன்றது அறம் எனப்படாது என்பதூஉம் கொள்க.  
இவை இரண்டு பாட்டானும் அறத்தினது இயல்பு கூறப்பட்டது

## பொருட்குறிப்பு 

இதனான்,  
இவற்றோடு விரவி இயன்றது  
அறம் எனப்படாது என்பதூஉம் கொள்க.  

இவை இரண்டு பாட்டானும் அறத்தினது இயல்பு கூறப்பட்டது

## இலக்கணக்குறிப்பு  




## குறள் எண் 

அறன் வலியுறுத்தல் - குறள் -   0036

## குறள்   

**அன்றறிவாம் என்னாது அறம்செய்க மற்றது  
பொன்றுங்கால் பொன்றாத் துணை.**

## கொண்டு கூட்டும் முறை

**அன்று அறிவாம் என்னாது அறம் செய்க அது பொன்றுங்கால் பொன்றாத் துணை**

## குறள் சாரம் 

நிலையாத உடலன்றி, நிலைத்த உயிரோடு ஒன்றி  
இளமை முதலே, நாள்தோறும் அறம் செய்க.


## பரிமேலழகர் உரை

**அன்று அறிவாம் என்னாது அறம் செய்க** -  
**யாம் இது பொழுது இளையம் ஆகலின் இறக்கும் ஞான்று செய்தும்** எனக் கருதாது  
அறத்தினை நாள்தோறும் செய்க  

**அது பொன்றுங்கால் பொன்றாத் துணை** -  
அவ்வாறு செய்த அறம்   
உடம்பினின்றும் உயிர் போங்காலத்து  
அதற்கு அழிவு இல்லாத துணை ஆம்.

## பரிமேலழகர் உரைகுறிப்பு   

மற்று என்பது அசைநிலை.  
பொன்றாத் துணை என்றார், செய்த உடம்பு அழியவும் உயிரோடு ஒன்றி ஏனை உடம்பினுட் சேறலின்.  
இதனான் இவ்வியல்பிற்றாய அறத்தினை நிலையாத யாக்கை நிலையின பொழுதே செய்க என்பது கூறப்பட்டது. 

## பொருட்குறிப்பு 
 
**பொன்றாத் துணை** என்றார்,  
செய்த உடம்பு அழியவும்   
உயிரோடு ஒன்றி  
ஏனை உடம்பினுட் சேறலின்.  

இதனான் இவ்வியல்பிற்றாய அறத்தினை,  
நிலையாத யாக்கை  
நிலையின பொழுதே செய்க என்பது கூறப்பட்டது.
 

## இலக்கணக்குறிப்பு  

**மற்று** என்பது அசைநிலை




## குறள் எண் 

அறன் வலியுறுத்தல் - குறள் - 0037

## குறள் 

**அறத்தாறு இதுவென வேண்டா சிவிகை  
பொறுத்தானோடு ஊர்ந்தான் இடை.**

## கொண்டு கூட்டும் முறை

**அறத்தாறு இதுவென வேண்டா சிவிகை பொறுத்தானோடு ஊர்ந்தான் இடை.**  

## குறள் சாரம் 

அறத்தின் பயனை நமது வாழ்க்கையிலேயே அனுபவ பாடமாக உணரமுடியும்.  

## பரிமேலழகர் உரை

**அறத்து ஆறு இது என வேண்டா** -  
அறத்தின் பயன் இது என்று  
யாம் ஆகமஅளவையான் உணர்த்தல் வேண்டா.  

**சிவிகை பொறுத்தானோடு ஊர்ந்தான் இடை** -  
சிவிகையைக் காவுவானோடு செலுத்துவானிடைக்  
காட்சியளவை தன்னானே உணரப்படும்.	

## பரிமேலழகர் உரைகுறிப்பு   

பயனை ஆறு என்றார்,  
பின்னது ஆகலின் என என்னும் எச்சத்தால் சொல் ஆகிய ஆகம அளவையும், பொறுத்தாணோடு ஊர்ந்தானிடை என்றதனால் காட்சியளவையும் பெற்றாம்.  
உணரப்படும் என்பது சொல்லெச்சம்.  
இதனான் அறம் பொன்றாத் துணையாதல் தௌ¤விக்கப்பட்டது.  

## பொருட்குறிப்பு 

பயனை **ஆறு** என்றார்.  

பின்னது ஆகலின் 
* **என** என்னும் எச்சத்தால், சொல் ஆகிய ஆகம அளவையும்,  
* **பொறுத்தானோடு ஊர்ந்தான் இடை** என்றதனால் காட்சி அளவையும் பெற்றாம். 

இதனான் பொன்றாத் துணையாதல் தெரிவிக்கப்பட்டது.

## இலக்கணக்குறிப்பு  

**உணரப்படும்** என்பது சொல்லெச்சம்.  



## குறள் எண் 

அறன் வலியுறுத்தல் - குறள் - 0038  

## குறள் 

**வீழ்நாள் படாஅமை நன்றாற்றின் அஃதொருவன்  
வாழ்நாள் வழியடைக்கும் கல்.**   

## கொண்டு கூட்டும் முறை

**வீழ்நாள் படாமை நன்று ஆற்றின், அஃது ஒருவன் வாழ்நாள் வழி அடைக்கும் கல்.**  

## குறள் சாரம் 

ஒவ்வொருநாளும் அறம் செய்தலே, அடுத்த பிறவி என்பது வராமல் இருக்க உதவும் செயல் ஆகும்.  

## பரிமேலழகர் உரை

**வீழ்நாள் படாமை நன்று ஆற்றின்** -  
செய்யாது கழியும் நாள் உளவாகாமல்  
ஒருவன்  
அறத்தைச் செய்யுமாயின்.

**அஃது ஒருவன் வாழ்நாள் வழி அடைக்கும் கல்** -  
அச்செயல்  
யாக்கையோடு கூடும்நாள்  
வரும்வழியை  
வராமல் அடைக்குங் கல்லாம்.	

## பரிமேலழகர் உரைகுறிப்பு   

ஐவகைக் குற்றத்தான் வரும் இருவகை வினையும் உள்ள துணையும், உயிர் யாக்கையோடும் கூடி நின்று, அவ்வினைகளது இருவகைப் பயனையும் நுகரும் ஆகலான், அந்நாள் முழுவதும் வாழ்நாள் எனப்பட்டது.  
குற்றங்கள் ஐந்து ஆவன அவிச்சை, அகங்காரம், அவா, விழைவு, வெறுப்பு என்பன.  
இவற்றை வடநூலார் பஞ்சக்கிலேசம் என்பர்.  
வினை இரண்டு ஆவன நல்வினை தீவினை என்பன.  
பயன் இரண்டு ஆவன இன்பம் துன்பம் என்பன.  
இதனால் அறம் வீடு பயக்கும் என்பது கூறப்பட்டது.  

## பொருட்குறிப்பு 

ஐவகைக் குற்றத்தான் வரும் இருவகை வினையும் உள்ள துணையும்,  
உயிர் யாக்கையோடும் கூடி நின்று,  
அவ்வினைகளது இருவகைப் பயனையும் நுகரும் ஆகலான்,  
அந்நாள் முழுவதும் **வாழ்நாள்** எனப்பட்டது.  

குற்றங்கள் ஐந்து ஆவன -  
* அவிச்சை,  
* அகங்காரம்,  
* அவா,  
* விழைவு,  
* வெறுப்பு என்பன.  
இவற்றை வடநூலார் பஞ்சக்கிலேசம் என்பர்.  

வினை இரண்டு ஆவன -  
* நல்வினை  
* தீவினை என்பன.  

பயன் இரண்டு ஆவன -  
* இன்பம்  
* துன்பம் என்பன.  

இதனால் அறம் வீடு பயக்கும் என்பது கூறப்பட்டது.  

## இலக்கணக்குறிப்பு  




## குறள் எண் 

அறன் வலியுறுத்தல் - குறள் - 0039  

## குறள் 

**அறத்தான் வருவதே இன்பம்மற் றெல்லாம்  
புறத்த புகழு மில.** 

## கொண்டு கூட்டும் முறை

**அறத்தான் வருவதே இன்பம் மற்று எல்லாம் புறத்த புகழும்  இல.** 

## குறள் சாரம் 

இன்பமும், அதனால் வரும் புகழும் என்பது  
அறத்தால் மட்டுமே வரும்.  
மற்றவை எல்லாம் வெளியே தெரியும் பகட்டு.  

## பரிமேலழகர் உரை

**அறத்தான் வருவதே இன்பம்** - இல்லறத்தோடு பொருந்தி வருவதே இன்பம் ஆவது  

**மற்று எல்லாம் புறத்த** - அதனோடு பொருந்தாது வருவன எல்லாம் இன்பம் ஆயினும் துன்பத்தினிடத்த  

**புகழும் இல** - அதுவேயும் அன்றிப் புகழும் உடைய அல்ல.  

## பரிமேலழகர் உரைகுறிப்பு   
ஆன் உருபு ஈண்டு உடனிகழ்ச்சிக்கண் வந்தது, 'தூங்கு கையான் ஓங்கு நடைய' (புறநா.22) என்புழிப்போல.  
இன்பம் - காம நுகர்ச்சி, அஃது ஆமாறு காமத்துப்பாலின் முதற்கண் சொல்லுதும்.  
இன்பத்தின் புறம் எனவே துன்பம் ஆயிற்று.  
பாவத்தான் வரும் பிறனில் விழைவு முதலாயின அக்கணத்துள் இன்பமாய்த் தோன்றும் ஆயினும், பின் துன்பமாய் விளைதலின் புறத்த என்றார்.  
அறத்தோடு வாராதன புகழும் இல எனவே, வருவது புகழும் உடைத்து என்பது பெற்றாம்.  
இதனான் அறம் செய்வாரே இம்மை இன்பமும் புகழும் எய்துவர் என்பது கூறப்பட்டது.  

## பொருட்குறிப்பு 

**இன்பம்** - காம நுகர்ச்சி,  
அஃது ஆமாறு  
காமத்துப்பாலின் முதற்கண் சொல்லுதும்.  

இன்பத்தின் புறம் எனவே துன்பம் ஆயிற்று.  

பாவத்தான் வரும் பிறனில் விழைவு முதலாயின  
அக்கணத்துள் இன்பமாய்த் தோன்றும் ஆயினும்,  
பின் துன்பமாய் விளைதலின் **புறத்த** என்றார்.

அறத்தோடு வாராதன **புகழும் இல** எனவே,  
வருவது புகழும் உடைத்து என்பது பெற்றாம்.  

இதனான்  
அறம் செய்வாரே  
இம்மை இன்பமும் புகழும் எய்துவர் என்பது கூறப்பட்டது.  

## இலக்கணக்குறிப்பு  

ஆன் உருபு ஈண்டு உடனிகழ்ச்சிக்கண் வந்தது,  
**தூங்கு கையான் ஓங்கு நடைய** (புறநானூறு .22) என்புழிப்போல.   



## குறள் எண் 

அறன் வலியுறுத்தல் - குறள் - 0040   

## குறள் 

**செயற்பால தோரும் அறனே ஒருவற்கு  
உயற்பால தோரும் பழி.**  

## கொண்டு கூட்டும் முறை

**ஒருவற்கு செயற்பாலது அறனே உயற்பாலது பழியே.**  

## குறள் சாரம் 

ஒருவன் வாழ்நாள் முழுவதும்,  
செய்யவேண்டியது நல்வினையே,  
தவிர்க்கவேண்டியது தீவினையே.  

## பரிமேலழகர் உரை

**ஒருவற்குச் செயற்பாலது அறனே** - ஒருவனுக்குச் செய்தற் பான்மையானது நல்வினையே  

**உயற்பாலது பழியே** - ஒழிதற் பான்மையது தீவினையே.  

## பரிமேலழகர் உரைகுறிப்பு   

ஓரும் என்பன இரண்டும் அசைநிலை.  
தேற்றேகாரம் பின்னும் கூட்டப்பட்டது.  
பழிக்கப்படுவதனைப் பழி என்றார்.  
இதனான் செய்வதும் ஒழிவதும் நியமிக்கப்பட்டன.  

## பொருட்குறிப்பு 

பழிக்கப்படுவதனைப் **பழி** என்றார்.  

இதனான் செய்வதும் ஒழிவதும் நியமிக்கப்பட்டன.  

## இலக்கணக்குறிப்பு  

**ஓரும்** என்பன இரண்டும் அசைநிலை. 

தேற்ற ஏகாரம் பின்னும் கூட்டப்பட்டது.  

